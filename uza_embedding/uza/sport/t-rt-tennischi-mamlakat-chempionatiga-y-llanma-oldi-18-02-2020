Тўрт теннисчи мамлакат чемпионатига йўлланма олди

Бухорода 14 ва ундан катта ёшдаги ўсмирлар ўртасида вилоят очиқ чемпионати бўлиб ўтди.

Бир ҳафта давом этган баҳслар Бухоро, Андижон, Жиззах, Наманган, Тошкент, Хоразм вилоятлари ҳамда пойтахтдан ташриф буюрган жами 58 нафар ракеткачи учун маҳорат кўригига айланди.

Очиқ чемпионат баҳорда ўтказиладиган мамлакат доирасидаги нуфузли мусобақага бериладиган тўрт йўлланма эгасини аниқлашда саралаш вазифасини ҳам ўтагани боис, баҳслар қизғин ва муросасиз кечди.

Йигитлар ўртасида хоразмлик Раҳимбек Иброҳимов ғолиб бўлди. Иккинчи ва учинчи ўринни Бухоро вилояти вакиллари Халил Атоев, Акбаршоҳ Шукуров эгаллади. Қизлар гуруҳида эса андижонлик Муслима Охунова финал учрашувида ҳам устунлигини намойиш қилди. Мезбонлардан Моҳинур Шарипова ва Шаҳноза Рашидова ҳам кучли учликка кирди.

Совриндорлар тегишли даражадаги медаль, диплом ҳамда қимматбаҳо совғалар билан тақдирланди.

Ўз гуруҳларида дастлабки икки ўринни қўлга киритган ракеткачилар март ойи охири апрель ойи бошларида Бухорода бўлиб ўтадиган катталар ўртасидаги Ўзбекистон чемпионатининг асосий баҳсида иштирок этади.

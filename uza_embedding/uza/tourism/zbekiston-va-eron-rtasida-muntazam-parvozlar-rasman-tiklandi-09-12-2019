Ўзбекистон ва Эрон ўртасида мунтазам парвозлар расман тикланди

Эроннинг “Zagros Airlines” авиакомпанияси ва “Ўзбекистон ҳаво йўллари” миллий авиакомпанияси “Теҳрон – Тошкент – Теҳрон” йўналишида мунтазам парвозларни амалга оширишни бошлади.

Бугун ушбу йўналишнинг илк йўловчилари сифатида “Zagros Airlines” авиакомпанияси вакиллари, тур-операторлар Ислом Каримов номидаги Тошкент халқаро аэропортига келиб қўнди.

Ҳозирча Эрон авиакомпанияси мазкур йўналишда парвозларни ҳафтасига бир марта бажаради. Кейинчалик эса парвозлар частотаси ҳафтасига икки мартага етказилиши режалаштирилган.

2019 йил ноябрь ойида Ўзбекистон Республикаси Транспорт вазирлиги Эрон Ислом Республикаси авиация маъмуриятининг “Zagros Airlines” авиакомпаниясини мунтазам парвозларни бажарувчи авиакорхона сифатида тайинлаш тўғрисидаги хабарномаси, шунингдек, 2001 йил 17 августдаги Ҳаво қатнови тўғрисидаги икки томонлама битим доирасида тақдим этилган зарур ҳужжатларга мувофиқ “Теҳрон – Тошкент – Теҳрон” йўналишида мунтазам парвозларни амалга ошириш учун Эрон авиакомпаниясига эксплуатация рухсатномаси берилган.

Ўзбекистон Республикаси ва Эрон Ислом Республикаси ўртасида мунтазам парвозларнинг тикланиши икки мамлакат ўртасидаги савдо-иқтисодий, маданий-гуманитар ва сайёҳлик соҳаларидаги ҳамкорликни янада ривожлантиришга туртки беради.

– Бугунги кунда мамлакатимизда туризм соҳасига алоҳида эътибор қаратилмоқда, – дейди Ўзбекистон Республикаси Туризмни ривожлантириш давлат қўмитаси бошқарма бошлиғи Отабек Олимжонов. – Шу билан бирга мамлакатимизда амалга оширилаётган туб ислоҳотлар натижасида хорижий давлатларнинг Ўзбекистонга бўлган қизиқиши ортмоқда. Бу туризм соҳасининг янада ривожланишига замин яратади. Жорий йил ноябрь ойида юртимизга ташриф буюрган сайёҳлар сони 6 миллиондан ошди. Йил охиригача бу кўрсаткич 6,5 миллиондан ортади. Ҳозирги кунда Эрондан Ўзбекистонга келаётган сайёҳлар сони 25 фоизга ошди. Бугун “Теҳрон – Тошкент – Теҳрон” йўналишида мунтазам парвозларнинг йўлга қўйилгани ҳам бу борадаги ишларни янги босқичда ривожланишига хизмат қилади.

Маълумотларга кўра, Эрон Ислом Республикасининг “Zagros Airlines” авиакомпанияси 2005 йилда Абадан шаҳрида ташкил этилган. 2007 йилда ушбу авиакомпания Теҳрон – Дамашқ йўналишида ўзининг биринчи халқаро рейсини амалга оширди. 2013 йилда авиакомпания Airbus A320-200 ташувчиларига эга бўлди. Ҳозирги кунда “Zagros Airlines” авиакомпанияси Арманистон, Озарбайжон, Ироқ, Туркия ва Бирлашган Араб Амирликлари каби давлатларга авиақатновларни йўлга қўйган.
– Авваламбор, Ўзбекистоннинг меҳмондўст халқига ўз миннатдорчилигимни билдирмоқчиман, – дейди “Zagros Airlines” авиакомпанияси раиси ўринбосари Ҳушанг Седдиқ. – Бугун “Теҳрон – Тошкент – Теҳрон” йўналишида мунтазам қатновларнинг йўлга қўйилгани икки давлат ўртасидаги дўстлик ва ҳамжиҳатликни янада мустаҳкамлашга, халқларимизни янада яқинлаштиришга хизмат қилади. Олдин Теҳрондан Тошкентга ёки Тошкентдан Теҳронга тўғридан-тўғри қатнов йўқ эди. Меҳмонлар бошқа йўналиш орқали келишига тўғри келарди. Бу эса, табиийки, ортиқча вақтни талаб қиларди. Бугун йўлга қўйилган қатнов орқали 2,5 соатда Тошкентда бўлдик. 

2018 йилда Эрондан Ўзбекистонга келган сайёҳлар сони 2 минг 200 га яқин бўлса, жорий йилда бу кўрсаткич 3 мингга яқинлашди. Бу эса, ўз навбатида, эронликларнинг юртимизга бўлган қизиқиши ортиб бораётганини билдиради. Тўғридан-тўғри қатновларнинг амалга оширилиши келгусида бу кўрсаткичнинг янада ортишига имкон яратади.
Ҳудудларда туристик зоналар ва туристик кластерларни ташкил этишнинг аҳамияти

Аввал хабар берганимиздек, Жиззах шаҳрида Ўзбекистон «Миллий тикланиш» демократик партияси марказий кенгаши ва партиянинг Олий Мажлис Қонунчилик палатасидаги фракцияси ҳамда партия Жиззах вилояти ташкилоти томонидан «Туризм тўғрисида»ги Ўзбекистон Республикаси Қонунига ўзгартиш ва қўшимчалар киритиш ҳақида»ги қонун лойиҳаси муҳокамасига бағишланган очиқ мулоқот ўтказилди.

Тадбирда таъкидланганидек, Президентимиз Шавкат Мирзиёев ташаббуси билан мамлакатимиз туристик салоҳиятини юксалтириш, соҳа фаолиятини халқаро талаблар даражасида такомиллаштириш ва ривожлантириш борасида улкан ислоҳотлар амалга оширилмоқда.

Очиқ мулоқотда таъкидланганидек, Ўзбекистон Республикаси Туризмни ривожлантириш давлат қўмитасининг идоравий норматив-ҳуқуқий ҳужжатларини имкон қадар қисқартириб, улар қонун лойиҳасининг ўзида акс эттирилмоқда. Хусусан, Қонун лойиҳасининг 3-моддасидаги асосий тушунчалар такомиллаштирилди. Мазкур модда «инструктор-йўлбошловчи», «туристик маҳсулот» ҳамда «туристик маҳсулот буюртмачиси», «ихтиёрий туризм», «жойлаштириш воситаси», «туристик йўналиш», «экскурсиячи», «йўриқчи-йўлбошловчи» каби бир қатор янги тушунчалар киритилган бўлса, «туризм», «турист», «гид», «тур», «туристик ваучер» каби атамалар янада аниқлаштирувчи таҳрирга айлантирилди.

Шу билан бирга, қонун лойиҳасида туризм фаолиятини ташкиллаштиришни таъминлайдиган туризм корхоналари — туризм операторлари, туризм агентликлари, экскурсия ташкилотлари, туризм фирмалари туризм фаолиятини амалга ошириш ҳуқуқи фақат лицензия асосида олиб борилиши белгилаб қўйилмоқда. Бу билан қонуний тартибда туризм фаолиятини ташкил этиш истагида бўлган исталган юридик ёки жисмоний шахс мазкур лицензия асосида эркин равишда фаолият юритиши имконияти яратилади.

Қонун лойиҳсини маромига етказиш жараёнида бир қатор хорижий давлатлар — АҚШ, Франция, Германия, Италия, Англия, Испания, Россия, Туркия, Грузия, Озарбайжон, Польша, Беларусь, Қозоғистон каби давлатларнинг туризм соҳасидаги қонунчилиги ўрганилиб, таҳлил қилинди. Шунингдек, туризмга алоқадор халқаро шартномалар жумладан, «Халқаро туризм соҳасидаги Манила декларацияси», «Минг йиллик Осака декларацияси» ҳамда халқаро ҳужжатлар яъни, БМТнинг «Бутун жаҳон туризм ташкилотининг резолюцияси»нинг амалиётда қўлланишига эътибор қаратилди.

– Жиззах вилоятига 2018 йилда ички туризм асосида 780 минг, хориждан 5800 туристлар ташриф буюрган, – дейди Туризмни ривожлантириш давлат қўмитаси Жиззах вилояти бошқармаси бошлиғи Азиз Ғайбуллаев. – Вилоятда айни пайтда 22 та меҳмонхона, 3 та тур оператори фаолият кўрсатмоқда. 2019 йилда вилоятда 10 та, 2020 йилда 15 та меҳмонхона қурилиши режалаштирилган. Зомин, Фориш туманларида экотуризмни ривожлантириш чора-тадбирлари кўрилмоқда. Қонун лойиҳасида ҳудудларда туристик зоналар ва туристик кластерларни ташкил этиш назарда тутилаётгани муҳим аҳамиятга эга. Бу билан биз мамлакатимизга кўплаб инвесторларни жалб қилиш, сайёҳлик марказларини кўпайтиришга муваффақ бўламиз.

Очиқ мулоқотда партия фаоллари, депутатлар ва соҳа мутахассисларидан Сарвар Назарқосимов, Ғайрат Қодиров, Абдуғофур Маматов, Ҳасанбой Аҳмедовлар сўзга чиқиб, қонун лойиҳасига таклифларини билдирди.
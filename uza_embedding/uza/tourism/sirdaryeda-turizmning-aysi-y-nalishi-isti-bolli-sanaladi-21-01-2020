Сирдарёда туризмнинг қайси йўналиши истиқболли саналади?


Кўпчилик Сирдарё вилояти ҳудудида туризмни ривожлантириш масаласига жуда оғир йўналиш деб қарайди. Тўғри, Сирдарёда Самарқанд, Бухоро ёки Хива шаҳарларидагидек тарихий обидалар кўп эмас. Аммо ҳудудда туризмни, айниқса, эко ва агро туризмни ривожлантириш учун жуда катта имкониятлар мавжуд. Бугун бу борада вилоятда кенг қамровли ишлар олиб борилмоқда.

Ўтган йилда ушбу соҳа ривожлантириш мақсадида 18 та янги лойиҳа амалга оширилиб, натижада 299 та янги иш ўрни яратилди. Мисол учун А-373 халқаро трассаси бўйида туячилик маркази ташкил этилган бўлиб, бугунги кунда кўплаб маҳаллий ва халқаро туристлар инсон организми учун шифобахш хусусиятга эга бўлган туя сутини истеъмол қилиб, бир муддат ушбу масканда дам олиш имкониятига эга бўлмоқда. Сирдарё тумани ҳудудида – дарё бўйида жойлашган экотуризм йўналишидаги дам олиш масканида яратилган шароит сайёҳлар томонидан эътироф этилмоқда.

Яна худди шу тумандаги, Тошкент – Термиз йўли бўйида барпо этилган “Чеҳра” дам олиш мажмуаси оилавий дам олувчилар учун айни муддао. 
– Туризм соҳаси вилоятимизда изчиллик билан ривожланмоқда, – дейди Туризмни ривожлантириш давлат қўмитасининг вилоят ҳудудий бошқармаси бошлиғи Б. Тагаев. – 2018 йилда вилоятда биргина туроператор фаолият кўрсатган бўлса, жорий йилнинг 1 январидан бери, 7 нафар туроператор фаолият кўрсатаётир. Бугун вилоятимизда жаҳон талабларига тўла жавоб бера оладиган 3 юлдузли меҳмонхоналаримиз бор. Вилоятда, жами 340 ўринли 11 та меҳмонхона 30 меҳмонга мўлжалланган 4 та оилавий меҳмон-уйи,жами 124 кишига мўлжалланган 2 та санаторий фаолият кўрсатиб келмоқда.

Кейинги 3 йил ичида вилоятда айниқса, тиббиёт туризми яхши ривожланиб бормоқда. Биргина ўтган 2019 йилнинг ўзида вилоят шифохоналарида 4 минг 500 нафар хорижий сайёҳлар ташриф буюриб, ўз дардларига шифо топдилар. Албатта, вилоятда тиббиёт туризмини ривожлантиришга эътибор бўлмаганида, хусусий тиббий хизмат сифатини ошириш масаласи бундай натижаларни қўлга киритмаган бўлар эди.

2019 йил давомида хорижий ва маҳаллий туристлар учун вилоятда 7 та туризм ахборот марказлари, 32 та санитария-гигиена шохобчалари барпо этилди. 14 та туристик объектларга олиб борувчи йўл кўрсатгич белгилари ва 19 та туризм объектларда Wi-Fi ҳудудлари ташкил этилди.

Вилоятда туризмни ривожлантириш борасида аниқ йўл харитаси тасдиқланган. Харитага биноан йўл инфратузилмасини ривожлантириш, марказий автомобиль йўл ёқасида маҳаллий ва хорижий туристлар учун дам олиш масканлари барпо этиш, экотуризм объектларини ишга туришиш режалаштирилган.

– Сирдарёнинг ўз тарихи, бугуни ва эртаси бор, – дейди вилоят ҳокимининг ўринбосари Отабек Носиров. – Бугунги кунда вилоятимизда моддий-маданий мерос объектлари 87 тани ташкил қилиб, шундан 18 та археология объектлари ҳисобланади. 15 та архитектура объекти, 41 та монументал санъат ёдгорлиги, 3 та музей мавжуд. Жорий йилда туризм салоҳиятини янада ошириш мақсадида 26 та лойиҳа амалга оширилиши кўзда тутилган. Тўғри ҳали бу йўналишда кўп иш қилишимиз керак. Муҳими, бугун бу борадаги лойиҳалар, изланишлар изчил ҳаётга татбиқ этилаётир.
Ўзбекистонлик бир гуруҳ журналистлар Озарбайжонда

Туризм – жаҳонда тез тараққий этиб бораётган соҳалардан бири бўлиб қолди. Ҳар йили миллионлаб кишиларнинг дам олиш ва саёҳатга чиқиш ниятида йўлга отланиши натижасида бу тармоқ кун сайин кенгайиб бормоқда. Айни йўналишда Озарбайжонда ҳам бир қатор ижобий ишлар амалга оширилмоқда. 

Озарбайжон Республикасининг Ўзбекистондаги элчихонаси ҳузуридаги Ҳ.Алиев номли Озарбайжон маданият маркази ўзбекистонлик бир гуруҳ журналистлар учун медиа-тур ташкил қилди.

Тошкентнинг Ислом Каримов номли халқаро аэропортидан ҳавога кўтарилган самолёт роппа-роса икки ярим соатдан кейин Бакудаги Ҳ.Алиев номли халқаро аэропортга келиб қўнди.

Ўзбекистонлик журналистлар аэропорт ВИП залида кутиб олинди ва шаҳардаги нуфузли “Пулимон” меҳмонхонасига жойлаштирилди.

Экспертларнинг фикрича, Озарбайжонда замонавий туризм ўтган асрнинг 80 йилларида тезлик билан тараққий эта бошлади. Сайёҳлар оқими кўпайиб бориши сабабли ҳукумат республикада янгидан-янги меҳмонхоналар қуриш ҳақида қарор қабул қилди.

1990-йиллар бошларида Озарбайжонда туризм соҳаси бир қатор муаммоларга учради. Бироқ мамлакатнинг йирик ва қадимий шаҳарларида хорижий сайёҳларга хизмат кўрсатишга қодир замонавий меҳмонхоналар бунёд этила бошланди.

Республиканинг барча минтақаларида сайёҳларга мўлжалланган туристик компаниялар ташкил этилди. Шунингдек, замон талабларига тўла мос келадиган хусусий соғломлаштириш марказлари ҳам фаолият юрита бошлади.

Бугунги кунда Озарбайжонда 130 дан ортиқ музей, галерея ва уларнинг филиаллари фаолият кўрсатади. 6308 та тарихий ва маданият ёдгорлиги рўйхатга олинган.
Учта ёдгорлик эса – Бокудаги ”Ичери шехер”, ”Қиз қальаси” ва “Қобустан” – ЮНЕСКО Маданий мерос рўйхатига киритилган. Мамлакат пойтахти Бокудаги Ичеришехер қальаси, Ширваншоҳлар саройи, Синиқ Қала, Қиз қалъаси, Савдо мажмуалари каби ёдгорликлар кишини ўзига жалб қилади.

Ўзбекистонлик журналистлар аввалига Ичеришеҳер қалъасини айланди. Озарбайжонча İçəri şəhər-Бакудаги тарихий – архитектура қўриқхонасининг атрофи мустаҳкам деворлар билан ўраб олинган. Майдони 221 минг м² бўлган мазкур қўриқхонада 1300 дан ортиқ оила истиқомат қилар экан.

Қўриқхона ҳудудларига бронза давридаёқ одамлар келиб ўрнаша бошлаган. Археологик қазишмаларга кўра, бу ерда VIII - XI асрларда одамлар зич яшаган, савдо ва ҳунармандчилик ривожланган.

XV асрда Ширваншоҳ ўз қароргоҳини Шемахидан Бакуга кўчириб келади. Қароргоҳ Ичери шехерга жойлашади. Шу тариқа 1747 йилдан 1806 йилгача Баку (асосан Ичери шехер) хонлик пойтахтига айланади. 1806 йилдан сўнг Баку ривожлана бошлайди ва кенгайиб Ичери шехердан ташқарига ҳам чиқиб кетади.

1977 йилда Ичери шехер тарихий-архитектура қўриқхонаси, дея эълон қилинади, 2000 йилда эса Ширваншоҳлар саройи ва Қиз қальаси билан биргаликда ЮНЕСКОнинг Жаҳон мероси рўйхатига киритилади.

Озарбайжонларнинг ”Аҳмад қаерда?”, ”Аршин мололан” ва ”Қайнона” фильмларини севиб томоша қиламиз. Ичери шеҳерда фильмга ҳурмат маъносида ”Қайнона” деган қаҳвахона очишибди.

“Бриллиант қўл” фильмини кўрмаганларнинг ўзи бўлмаса керак. Мана шу фильмнинг айрим саҳналари Бакуда суратга олинган.

Фильмдаги “Черт побери” (ўзбекчаси ”Жин урсин”) деган сўз эсингиздами? Никулин тасодифан, Миронов атайлаб йиқилган жойда кичкина ва мўъжазгина “Бриллаинт қўл” деган қаҳвахона очишибди. Шу қаҳвахоналар олдидан ўтар эканмиз, бизда ҳам ”Шум бола”, ”Суюнчи” , ”Чинор остидаги дуэль”, ”Ўткан кунлар” ва бошқа кинолар номи остида қаҳвахоналар очиладиган вақт келмадимикан?” деган ўй ўтди.

Ичери шеҳерда оддий бочкалардан ҳам саньат асарлари яратишларига гувоҳ бўлдик.
Баку буюк инсонлар шаҳри ва шу билан бирга, буюк шаҳар экан.. Ҳар қадамда ”Бу уйда ... яшаган” деган лавҳа бор. Тошкентда ҳам Эркин Воҳидов, Ғафур Ғулом, Муҳиддин Қори Ёқубов, Тамарахоним, Исоҳар Оқилов ва бошқалар истиқомат қилган уйларда шу каби лавҳалар бор. Аммо Баку тажрибасини оммалаштириш керакка ўхшайди.

Бакудаги энг буюк ва энг диққатга сазовор ёдгорлик сифатида Ичери шеҳердаги Қиз қалъаси тан олинади.

Маҳаллий мутахассисларнинг сўзларига қараганда, бу каби тарихий обида Шарқ мамлакатларининг бирортасида ҳам учрамас экан. Ҳозирча ёдгорликнинг қачон ва ким томонидан нима мақсадда қурилгани борасидаги баҳс-мунозаралар давом этмоқда.

Кўплаб тарихчиларнинг фикрича, айни дамда Бакунинг рамзи бўлмиш бу обида эрамизнинг бошларида бунёд этилган. Бироқ бинонинг эрамиздан аввалги асрларда қурилганини айтувчи тарихчилар ҳам бор.

Яна бир гуруҳ тарихчилар обида 6 асрларда қурилган бўлиши мумкин, деган фикрни ўртага ташлашади. Яна баъзи олимлар Қиз қалъаси бирданига эмас, аста-секин бунёд этилганини айтишади.

Тарихчиларнинг сўзларига қараганда, 12 асрда Қиз қалъаси Ширваншоҳларнинг энг мустаҳкам қалъаларидан бири сифатида тан олинган.

Археологлар қалъа атрофидан эрамиздан аввалги 6 - 5 асрларга оид қадимий одамларнинг қолдиқларини, уларга тегишли меҳнат қуролларини ва ҳарбий қурол-яроғларни топишга муваффақ бўлдилар.

Мазкур ноёб иншоот тошдан бунёд этилган бўлиб, у аввалига диний ибодатлар ўтказиш мақсадида, яъни Оташгоҳ сифатида қурилгани тахмин қилинади.

Бироқ расадхона ёки мудофаа иншооти вазифасини бажаргани борасидаги тахминлар ҳам мавжуд. Бироқ, бу тахминларнинг бирортаси ҳозирча ўз тасдиғини топганича йўқ. Чунки қалъа жойлашуви ва қурилиши бўйича мудофаа мақсадларига жавоб бермас эди. Яъни қалъада қурол-яроғларни жойлаштириш учун мутлақо имконият йўқ.

Қалъанинг юқори қисмида 12 асрга оид кўфий ёзувидаги тош тахта бор. Бироқ тоштахта кейинчалик қалъага таъмирловчи уста томонидан ўрнатилгани айтилади.

Обиданинг “Қиз қалъаси” дейилишига иншоот бирор марта ҳам душманлар томонидан эгалланмагани сабаб бўлса, ажаб эмас.



Қиз қалъаси ҳақида кўплаб афсоналар бор. Айтишларича, шоҳ қизини ўзи ёқтирмаган йигитга турмушга бермоқчи бўлади. Шундан сўнг ўзининг талаби билан қурилган бинонинг томига чиққан малика ўзини денгизга ташлаб ҳалок бўлади.

Яна бир афсонага кўра, босқинчилар шаҳарга яқинлашганларида, минора томидаги аланга бокира қизга айланиб, душманга қақшатқич зарба бера бошлабди. Душман армияси ортга чекинибди. Бироқ, шаҳарга қайтган қаҳрамон қиз душман лашкарбошисини севиб қолганини айтиб, қиличи билан ўз жонига қасд қилган экан.

Қиз тушган тош бокиралик рамзи сифатида кўрилади. Шу ерда савол туғилади ахир қалъа денгиздан 100 метр узоқликда бўлса, қиз қандай қилиб ўзини денгизга ташлаши мумкин?

Афсоналардан маълум бўлишича, ўша вақтларда Қиз қалъаси Каспий денгизи соҳилларига яқин бўлган. Кейинчалик денгиз шаҳардан узоқлашган бўлиши мумкин.

18 асрга қадар иншоотдан қалъа байроғини кўтариш мақсадида фойдаланишган бўлишса, кейинчалик маёқ сифатида ишлатилди. Вақт ўтиб, шаҳар кенгая бориши билан, тўғрироғи, 1907 йилда маёқ Наргин оролига кўчирилди.

Ўтган давр давомида қалъа бир неча бор таъмирланди. 1960 йилги таъмирланишдан сўнг Озарбайжон мўъжизаси ва сири бўлмиш қалъа бутунлай ўзгариб кетди. Қалъанинг баландлиги 29,5 метрни, диаметри 16,5 метрни ташкил қилади.

Қиз қалъаси озарбайжонликларнинг фахри ҳисобланади. Шу сабабли ҳам унга бағишланган кўплаб асарлар бор. 1923 йилда таниқли озарбайжонлик драматург Жафар Жабарли “Қиз қалъаси” деб номланган достон ёзди.

Орадан бир йил ўтиб, шу номдаги фильм суратга олинади. “Қиз қалъаси” деб номланган биринчи Озарбайжон балети 1940 йилда саҳналаштирилди. Қиз қалъаси 1964 йилда музейга айлантирилди.

Қиз қалъаси яқинидаги Ширваншоҳлар саройи (Şirvanşahlar sarayı) — бугунги кунда Озарбайжон архитектурасининг дурдонаси ҳисобланади.

Ўзбекистонлик журналистлар борган навбатдаги манзил Озарбайжоннинг таниқли намоёндалари дафн қилинган қабристон бўлди. Бу қабристонда таниқли давлат ва жамоат арбоби Ҳайдар Алириза ўғли Алиев (Heydər Əlirza oğlu Əliyev;) дафн қилинган.

Ҳ. Алиев 1923 йилнинг 10 май куни Нахичевань шаҳрида темир йўлчилар оиласида таваллуд топди. 1939 йилда Нахичеван педагогика техникумини тамомлаган Ҳайдар Алиев Бокудаги Азизбеков номли Озарбайжон Саноат институтига ўқишга киради. Бироқ бошланган уруш туфайли у ўқишни давом эттира олмайди.

1941 йилдан бошлаб Ҳайдар Алиев Ички ишлар ва хавфсизлик органларида меҳнат қила бошлади. 1948 йилда Озарбайжон Давлат Хавфсизлик вазирлигининг 5-Бошқармаси бошлиғи этиб тайинланди.

Айнан ўша йили Хавфсизлик идорасининг Малака ошириш институтида таҳсил олади.

1957 йилда Озарбайжон Давлат университетининг тарих факультетини тамомлади. 1967 йилнинг 21 июнида Ҳайдар Алиев Озарбайжон Вазирлар Кенгаши қошидаги Давлат Хавфсизлик Қўмитаси раиси этиб тайинланади. 1969 йил июлида Озарбайжон раҳбари этиб сайланади. Бу лавозимда 1982 йилга қадар фаолият юритди. Шу давр мобайнида Ҳайдар Алиевнинг республикада илдиз отган коррупция ва бошқа жиноятларни йўқ қилишга катта ҳисса қўшгани тан олинади.

1987 йилда собиқ иттифоқ вазирлар Кенгаши раисининг биринчи ўринбосари лавозимидан истеъфога чиққанидан сўнг, 1990 йилнинг июлида Озарбайжонга қайтади. У халқ томонидан илиқ кутиб олинади ҳамда Озарбайжон Олий Кенгаши депутати ва 1993 йилда мустақил Республиканинг Президенти этиб сайланади. Яъни, 3 октябрь куни бўлиб ўтган президентлик сайловида “Сиз нимани хоҳласангиз, шуни бераман” шиори билан майдонга чиққан Ҳайдар Алиев сайловчиларнинг 98,8 % овозини олишга муваффақ бўлди. У 1993 йилдан 2003 йилга қадар Озарбайжон Президенти лавозимида фаолият юритди.

Алиев иккинчи бор ҳокимиятга келганида республикадаги ички сиёсий вазият беқарор эди. Ишлаб чиқариш пастга тушиб кетган, оғир иқтисодий вазият юзага келган, қочқинлар билан боғлиқ муаммо пайдо бўлган, қўшни республика билан ҳарбий тўқнашувлар давом этаётган эди.

Таҳлилчиларнинг фикрича, 1993 йилда ҳокимиятга қайтган Ҳайдар Алиев Озарбайжонни таназзулдан қутқариб қолди. Чунки ўшанда фуқаролар уруши чиқиши эҳтимоли бўлган республика жар ёқасига келиб қолган эди.

Ҳайдар Алиев республикада бошқарув тизгинини ўз қўлига олгач, вазият яхши томонга ўзгара бошлади. У иқтисодни ривожлантиришга, қишлоқ хўжалигида кенг қамровли ислоҳотлар ўтказишга алоҳида эътибор қаратди. 

Унинг раҳбарлигида 1995 йилда янги Конституция ишлаб чиқилди ва референдум орқали қабул қилинди. Янги конституцияда режали иқтисодиёт бозор иқтисодиётига ўтиши белгилаб қўйилди.

Ҳайдар Алиев 15 декабрь куни Бокудаги Фахрийлар хиёбонидаги қабристонга, рафиқасининг ёнига дафн этилди.

Бакудаги Шоҳидлар хиёбони (Şəhidlər Xiyabanı) — сайёҳлар ташриф буюриши керак бўлган қабристонлардан бири бўлиб, бу ерга 1990 йилги “қора январь” қурбонлари (126 киши) дафн этилган.

Ўзбекистонлик журналистлар уларнинг хотирасини ёдга олиб, Гисор тумани сари йўл олди. Бакуда баҳор нашидалари ҳукмронлик қилаётган бир вақтда журналистлар мазкур тумандаги Шохдаг туристик мажмуасида ҳамон давом этаётган қалин қорли қишга гувоҳ бўлишди. 




Туризм бўйича 79 та лойиҳа амалга оширилади

Хоразм вилояти туризмни ривожлантириш департаменти директори Азизбек Полвонов воҳада туризм соҳасини ривожлантириш бўйича амалга оширилаётган ишлар ҳақида ЎзА мухбирига қуйидагиларни сўзлаб берди. 

– Туризмни ривожлантиришнинг асосий омили, аввало, меҳмонхоналар фаолияти билан боғлиқ. Ўтган қисқа даврда Хива шаҳрида 3 та оилавий уй меҳмонхонаси, хусусан ҳар бири 10 ўринли “Zumrad Xalfʼa”, “Nurulla Baхtiyor”, “Abdulla Zevarposh” меҳмонхоналари фойдаланишга топширилди, – дейди А.Полвонов. – Шунингдек, жорий йилда вилоятда 3 та янги туроператор иш бошлади. Бугунги кунда сайёҳлик ташкилотлари сони 37 тани ташкил қилади. Тадбиркорлик субъектларига туризм соҳасида яратилган имтиёзлар туфайли улар 1 та 43 ўринли автобус ва 2 та 12 ўринли микроавтобус сотиб олди. Бугун вилоятда 100 дан зиёд гид-экскурсоводлар сайёҳларга хизмат кўрсатиб келмоқда.
Хоразм вилоятида моддий маданий мерос объектлари 239 тани ташкил қилади. Жорий йил бошидан буён вилоятга 120 мингдан кўп сайёҳ ташриф буюрган бўлса, уларнинг 9 минг 250 га яқини хорижлик сайёҳлардир. 

Вилоятга хорижлик сайёҳлар оқимининг кўпайишида халқаро авиақатновлар сонининг ортиши сезиларли таъсир кўрсатмоқда. Тошкент – Урганч – Тошкент йўналиши бўйича январь-февраль ойларида 63 рейс амалга оширилди. 2019 йил бошидан қўшимча “Франкфурт – Урганч –Тошкент”, “Истанбул – Урганч – Тошкент”, “Фуцзянь – Урганч – Тошкент”, “Деҳли – Урганч – Тошкент” ва “Волгоград – Урганч – Тошкент” ва бошқа йирик шаҳарлардан авиақатновлар йўлга қўйилди. Бу орқали вилоятимизга ташриф буюраётган хорижлик сайёҳлар сони жорий йилда 2,7 бараварга ошиши кутилмоқда. 

Хоразм вилояти ҳокими бошчилигидаги делегациянинг Куала-Лумпур шаҳрига ишчи сафари чоғида Малайзиянинг бир қатор етакчи корхоналари билан музокаралар ўтказилиб, туризм соҳасида келишувларга эришилди. Хусусан, Хоразм вилояти Туризмни ривожлантириш департаменти ва вилоят сайёҳлик ташкилотлари билан Малайзия туристик компаниялари ва тур операторлари ассоциацияси ва “Poto Travel & Tours (M) Sdn. Bhd.”, “Best Holidays Tour (M) Sdn. Bhd.” каби йирик сайёҳлик ташкилотлари ўртасида икки томонлама ҳамкорлик тўғрисида келишувлар ва меморандумлар имзоланди. Музокаралар натижасида малайзиялик сайёҳларнинг Хоразмга саёҳатини доимий равишда амалга ошириб бориш тўғрисида келишиб олинди. 

Шунингдек, “Expert Navigator” МЧЖ (Ўзбекистон) билан Малайзиянинг “YB Priorities Sdn. Bhd.” ва “GR Travel and Tours” компаниялари ўртасида Малайзия, Таиланд ва Покистон мамлакатларидан Хоразм вилоятига зиёрат туризми бўйича сайёҳлик гуруҳлари ташрифини амалга ошириш бўйича шартномалар имзоланди. 

“Jones Lang LaSalle Incorported” ва “Ajlan &Bros Holding Group” компанияси вакиллари туризм ва инвестицион салоҳиятини ўрганиш мақсадида Хоразм вилоятига ташриф буюрди. Ташриф давомида инвесторларга Хиванинг бир қанча маданий мерос объектлари ҳамда меҳмонхона қуришга мўлжалланган бўш ер майдонлари кўрсатилди. Хоразм вилояти ҳокими билан учрашув ташкиллаштирилиб, инвестиция олиб кириш тўғрисида келишувларга эришилди. 

Маълумки, ички туризмни янада ривожлантириш, ёшларни мамлакатимизнинг маданий-тарихий мероси билан таништириш мақсадида “Ўзбекистон бўйлаб саёҳат қил!” дастури лойиҳаси ишлаб чиқилган. Бу лойиҳа доирасида “Tourism challenge” (Туризм чорлови) танлови бўйича тарғибот дастурлари амалга оширилмоқда. Республикамизнинг барча ҳудудларидан, Қорақалпоғистон Республикаси ва Тошкент шаҳридан вилоятимизга жами 12 мингдан ошиқ маҳаллий сайёҳлар ташрифи амалга оширилди. 

Вилоятга ташриф буюраётган сайёҳлар хавфсизлигини таъминлаш бўйича ҳам қатор ишлар амалга оширилмоқда. Жумладан, Хоразм вилояти ички ишлар бошқармасида хавфсиз туризмни таъминлаш бошқармаси ташкил қилинган. Ушбу бошқармага хорижий тилни мукаммал ўзлаштирган ходимлар ишга қабул қилинган. 

Вилоятнинг сайёҳлар кўп ташриф буюрадиган ҳудудларида хорижий сайёҳлар учун қулайликлар яратиш мақсадида хорижий ва миллий валюталар (Visa Card, Master Card, American Express, China Union Pay ва бошқалар) билан ишловчи автоматлашган 41 та валюта айрибошловчи банкоматлар ишга туширилди ва жами валюта айрибошловчи банкоматлар сони 56 тага етди. 

Гастрономик туризмни ривожлантириш бўйича ҳам бир қанча ишлар амалга оширилди. Хусусан, Урганч шаҳрида миллий ва Европа таомларини тайёрлашга ихтисослаштирилган ошхоналар фаолияти йўлга қўйилди. 

Мутасадди идора ташкилотлар билан ҳамкорликда “Туристик ахборот марказлари” ташкил этилди. Ушбу марказларда хорижий ҳамда маҳаллий сайёҳларга тақдим қилиш учун вилоятимизнинг туристик салоҳиятини намоён этувчи материаллар, журналлар, буклетлар ҳамда Урганч ва Хива шаҳарларининг туристик хариталари ва тарқатма материаллар жойлаштирилди. 

Шунингдек, сайёҳларга сим карталар сотиш, автотранспорт воситаларини ижарага бериш, такси, гидлар, меҳмонхоналар хизмати сифати ва кўламини кенгайтириш чоралари кўрилмоқда, шу мақсадда жойларда бепул “Wi-fi” зоналари ташкил этилди. 

Жорий йилда вилоятда туризм салоҳияти ва инфратузилмасини янада ривожлантириш мақсадида қиймати 307,3 миллиард сўм миқдоридаги маҳаллий инвестициялар, шундан, тадбиркорларнинг ўз маблағлари 210 миллиард сўм, банк кредити 96,8 миллиард сўм ва 35 миллион АҚШ доллари миқдоридаги тўғридан-тўғри хорижий инвестициялар ўзлаштирилиши ҳисобига 79 лойиҳанинг амалга оширилиши ва 1 300 дан зиёд янги иш ўрни яратилиши режалаштирилган.

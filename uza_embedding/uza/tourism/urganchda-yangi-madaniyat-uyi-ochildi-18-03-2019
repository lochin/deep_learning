Урганчда янги маданият уйи очилди

Хоразм вилояти Урганч шаҳрида “Art Gallery” маданият уйи биноси фойдаланишга топширилди.

Шу муносабат билан ташкил этилган тадбирда рассомлар, амалий санъат намоёндалари, маданиятшунос олимлар ва туризм соҳаси мутахассислари иштирок этди.

Ҳудуднинг туризм салоҳиятини ошириш, сайёҳлар вақтини мазмунли ўтказиш ва маҳаллий ижодкорлар томонидан яратилаётган амалий санъат намуналари билан кенг оммани таништириш мақсадида ташкил этилган мазкур марказ келгусида туризм соҳасини янада ривожлантиришга хизмат қилиши алоҳида таъкидланди.

“Art Gallery” маданият уйининг ташкил этилиши, вилоятга ташриф буюрган сайёҳларга маҳаллий ижодкорлар томонидан яратилган 500 га яқин тасвирий ва амалий санъат намуналарини томоша қилиш ва сотиб олиш имкониятини беради.

Эндиликда ҳудуддаги ижодкорлар бу ерда ўзларининг шахсий кўргазмаларини ўтказиши мумкин. Шунингдек, ёш ижодкорлар учун ҳафтада бир маротаба мажмуада бепул маҳорат дарслари ташкил этилади.

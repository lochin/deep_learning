Қўқонга Жаҳон ҳунармандлар шаҳри мақоми берилади

Жаҳон ҳунармандчилик кенгашининг Осиё-Тинч океани минтақаси бўйича президенти Гада Каддуми Қўқон шаҳрига ташриф буюрди.

Жорий йилнинг 10-15 сентябрь кунлари Қўқон шаҳрида халқаро ҳунармандчилик фестивали бўлиб ўтади. Унда 50 дан ортиқ хорижий давлатлардан маҳоратли ҳунармандлар, амалий санъат усталари, мутахассислар, соҳа олимлари ва фахрий меҳмонлар иштирок этиши кутилмоқда.

Давлатимиз раҳбарининг 2018 йил 1 ноябрда қабул қилинган “Халқаро ҳунармандчилик фестивалини ўтказиш тўғрисида”ги қарори асосида айни кунларда мазкур нуфузли тадбирга қизғин тайёргарлик кўрилмоқда. Кўча ва хиёбонлар ободонлаштирилиб, меҳмонхоналар, хизмат кўрсатиш ва сервис мажмуалари, турли иншоотлар қад ростламоқда. 
Халқимизнинг қадимий тарихи ва маданий ҳаётини ҳар томонлама кенг ёритиш, номоддий маданий меросимиз бўлган кўп қиррали ўзбек миллий ҳунармандчилигини кенг намойиш қилиш, унинг ноёб намуналарини тарғиб этишда илк марта ўтказилаётган мазкур фестивалнинг аҳамияти беқиёс. Шунинг учун ҳам мазкур тадбирни юқори савияда ташкил этишга муҳим эътибор қаратилмоқда. Халқаро ҳайъат томонидан кўрик-танлов иштирокчиларининг маҳсулотлари кўргазмаси ва маҳорат дарслари 5 та номинация бўйича баҳоланиб, мукофот жамғармаси 45 минг долларни ташкил этиши режалаштирилган.

Республика «Ҳунарманд» уюшмаси жорий йилнинг март ойида “World Craft Council (Жаҳон ҳунармандлар кенгаши)нинг аъзоси бўлди. WCCга аъзо бўлиш ўзбек ҳунармандларининг халқаро ҳамкорликни ривожлантириш учун, шунингдек, уларнинг хориждаги кўргазмаларини ташкил этиш учун кенг имкониятлар яратади.

Жаҳон ҳунармандчилик кенгашининг Осиё-Тинч океани минтақаси бўйича президенти Гада Каддуми Қўқон шаҳрида халқаро фестивалга тайёргарлик жараёни ҳамда ҳунармандлар фаолияти билан яқиндан танишди.
– Ўзбекистонга илк бор келишим бўлса-да, юртингиз мен учун жуда қадрли, – дейди Гада Каддуми. – Кеча халқаро бахшичилик санъати фестивалида қатнашиб, катта таассурот олдим. Қўқон шаҳрида биринчи марта ўтказилаётган халқаро ҳунармандчилик фестивалига катта тайёргарлик ишлари олиб борилаётганлигининг гувоҳи бўлдим. Қўқон тарихидан яхши хабардорман. Бу шаҳар қадимдан ҳунармандлар ватани ҳисобланиб, бежиз халқаро фестиваль мезбони сифатидан танланмаган. Айниқса, ҳунармандларнинг қўл меҳнати асосида тайёрланаётган маҳсулотлари мени янада қизиқтириб қўйди. Айни дамда Қўқон шаҳрига жаҳон ҳунармандлар шаҳри мақомини бериш бўйича ҳамкорликдаги ишларимиз давом этмоқда.

Қўқон шаҳар ҳокими Маъруфжон Усмонов меҳмонни халқаро фестивалга тайёргарлик борасидаги ишлар билан таништирди. Ўрда хиёбони, Қўқон маданияти тарихи давлат музейи, “Жомеъ” масжиди, Мадрасаи Мир каби жойлар Гада Каддуми хонимда катта таассурот қолдирди.

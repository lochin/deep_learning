БМТ Ўзбекистонда ўрмон хўжалиги ривожи учун амалий ёрдам беради

Ўзбекистонда ўрмонларни барқарор ривожлантиришнинг 2030 йилгача мўлжалланган миллий концепциясини ишлаб чиқишда БМТнинг Озиқ-овқат ва қишлоқ хўжалиги ташкилоти Ўзбекистон Давлат ўрмон қўмитасига амалий ёрдам кўрсатмоқчи.

Бу ҳақда ўрмон соҳасидаги миллий ва халқаро экспертлар 2018 йилдан бери олиб борилаётган “Ўзбекистоннинг тоғли ва водий ҳудудларида ўрмонларни барқарор бошқариш” лойиҳаси доирасида ўтказилган учрашувда маълум қилинди.

Глобал экологик фонд (ГЭФ) молиялаштираётган лойиҳа Наманган, Сирдарё ва Қашқадарё вилоятларидаги ўрмон хўжаликларида тажриба-синов майдонларида мониторинг ва ахборот тизимларини яратиш, ўрмонларни қайта тиклаш, сув ресурсларидан фойдаланиш, аёлларнинг ўрмонни ривожлантиришда тутган ўрни каби йўналишларда фаолият юритмоқда.
– Мамлакатимиз ҳудудининг 25 фоизини ўрмонлар ташкил қилса-да, атиги 7 фоизи дарахтлар билан қопланган, – дейди ФАОнинг ўрмонларни барқарор бошқариш лойиҳаси координатори Олимжон Қаҳҳоров. – Шу боис лойиҳанинг асосий мақсади географик информацион технологияларни қўллаш орқали ўрмонларни инвентаризацияси тизимларини яратиш, ўрмонларда яшаётган аҳолининг турмуш тарзини яхшилаш тадбирлар орқали ҳавони тозалаш. Икки йилда Наманган, Қашқадарё ва Сирдарё вилоят ўрмон хўжаликларида истиқомат қилаётган 380 ортиқ хонадон хатловдан ўтказилиб, 100 нафар хотин-қизларга ўрмончилик йўналишида меҳнат қилишга шароит яратиб берилди.

Учрашувда ўтган йили 2 минг гектарда янги ўрмонзорлар барпо қилингани, Сирдарё ўрмон хўжалигида 125 гектар ихота ўрмонзорлари, Деҳқонободда 1187 гектар янги тоғ ўрмони, плантациялар, Поп ўрмон хўжалигида 178 гектар доривор плантация шулар сирасидан экани маълум қилинди.

Жорий йилда эса дарахтзорларни янада кенгайтириш мақсадида лойиҳамиз доирасида кўчатхоналар ишга тушади. Мисол учун, Поп ўрмон хўжалигида йилига 408 минг донадан кўпроқ, Китоб ўрмон хўжалигида эса 1,5 миллион донадан зиёд дарахт ва бута кўчатлари тайёрланади.
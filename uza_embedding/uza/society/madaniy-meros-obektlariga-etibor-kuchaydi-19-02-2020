Маданий мерос объектларига эътибор кучайди

Юртимиздаги маданий мерос объектларини сақлашга оид ишлар кўнгилдагидек-ми? Ҳудудлардаги қурилиш-бунёдкорлик ишлари шаҳарларнинг ўзига хос тарихий қиёфасига қай тарзда таъсир кўрсатмоқда? Меъморий обидаларни консервациялаш, реставрация қилиш юзасидан ёш мутахассисларнинг касбий салоҳияти етарлими?

Ўзбекистон Республикаси Президенти Администрацияси ҳузуридаги Ахборот ва оммавий коммуникациялар агентлигида Маданият вазирлиги раҳбарияти ва мутасаддилари иштирокида бўлиб ўтган матбуот анжуманида шу каби муаммолар кўтарилди.

Маданият вазирининг ўринбосари Камола Оқилова ва бошқалар маданий меросни асрашга оид миллий қонунчилик замон талабига ҳамоҳанг ўзгараётганини таъкидлади.

Давлатимиз раҳбарининг 2018 йил 19 декабрдаги “Моддий маданий мерос объектларини муҳофаза қилиш соҳасидаги фаолиятни тубдан такомиллаштириш чора-тадбирлари тўғрисида“ги қарори асосида Маданият вазирлиги Маданий мерос объектларини муҳофаза қилиш ва улардан фойдаланиш илмий-ишлаб чиқариш бош бошқармаси ҳамда унинг минтақалараро (минтақавий) давлат инспекциялари негизида Ўзбекистон Республикаси Маданият вазирлиги ҳузурида Маданий мерос департаменти, унинг Қорақалпоғистон Республикаси, вилоятлар ва Тошкент шаҳар бошқармалари ташкил этилди. Департамент қошида тарих, меъморчилик, моддий маданий мерос соҳасида илмий, амалий тажрибага эга бўлган 11 нафар олим ва юқори малакали мутахассислардан иборат бўлган Илмий-эксперт кенгаши таркиби шакллантирилди. Маданий мерос департаментининг Маданий мерос жамғармаси ташкил этилди. Ҳукуматнинг 2019 йил 30 майдаги “Сармишсой“, “Шаҳрисабз“, “Термиз“ ва “Қўқон“ давлат музей қўриқхоналари фаолиятини ташкил этиш тўғрисидаги қарори қабул қилинди.

Тақдим этилган маълумотларга кўра, бугунги кунда моддий маданий мерос кўчмас мулк объектлари сони 8208 тани ташкил этиб, уларнинг 4748 таси минг йиллик тарихий аҳамиятга эга археологик объектлар саналади. Мазкур объектларни давлат муҳофазасига олиш мақсадида 8208 та маданий мерос объектининг 91 фоиз кадастр ҳужжатлари расмийлаштирилди. 2292 та моддий маданий мерос объектида муҳофаза белгилари, маҳаллий ва хорижий сайёҳларга қулайлик яратиш мақсадида 1088 та йўл кўрсаткичи ўрнатилган.

Президентимизнинг мамлакатнинг турли вилоятларига ташрифи давомида берилган топшириқлари асосида кўплаб муқаддас қадамжолар обод этилди. Республика бюджети ҳисобидан моддий маданий мерос объектларини таъмирлаш-тиклаш ишлари учун ажратилаётган маблағлар миқдори йил сайин ортмоқда.

Тадбирда оммавий ахборот воситалари ходимларининг саволларига жавоб қайтарилди.

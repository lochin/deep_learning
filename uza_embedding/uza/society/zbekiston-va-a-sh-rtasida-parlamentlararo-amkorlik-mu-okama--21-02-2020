Ўзбекистон ва АҚШ ўртасида парламентлараро ҳамкорлик муҳокама қилинди

Ўзбекистоннинг АҚШдаги элчихонасида “Очиқ дунё” (“Open World”) етакчилик маркази ижрочи директори Жейн Саргус ва Васийлик кенгаши маслаҳатчиси Жон Окифф иштирокида мулоқот бўлиб ўтди. 

“Очиқ дунё” етакчилик маркази АҚШ конгресси тизимидаги қонунчиликка оид касбий кўникмаларни оширишга ихтисослашган муассаса ҳисобланади. 

Учрашув давомида Ўзбекистон ва АҚШ ўртасида парламентлараро ҳамкорликни ривожлантириш истиқболи, шунингдек Ўзбекистонда қонун чиқарувчилар фаолияти самарадорлигини оширишга қаратилган қўшма дастурлар ишлаб чиқиш масалалари муҳокама қилинди. 

Мулоқот чоғида АҚШ вакилларига Президент Шавкат Мирзиёевнинг Олий Мажлисга Мурожаатномаси мазмун-моҳияти етказилди. Бунда парламентнинг электорат олдидаги масъулиятини кучайтириш, қонун чиқарувчи органда мунтазам равишда давлат идоралари раҳбарлари, ҳокимлар ҳисоботини тинглаш, шунингдек тадбиркорлар ҳуқуқларини таъминлаш бўйича самарали парламент назоратини йўлга қўйиш масалаларига алоҳида эътибор қаратилди. 

Америка томони билан 2020 мобайнида Олий Мажлис Қонунчилик палатаси ва Сенат аъзоларининг бир қатор штатларга ташрифини ташкил этишга келишиб олинди. Ташрифлардан кўзланган мақсад қонун устуворлиги ҳамда қонун ижодкорлиги фаолиятини такомиллаштириш, ҳукумат томонидан бериладиган ҳисоботлар мунтазамлигини таъминлаш, электрон бошқарувдан кенг фойдаланиш бўйича АҚШ тажрибасини ўрганишдан иборат. 

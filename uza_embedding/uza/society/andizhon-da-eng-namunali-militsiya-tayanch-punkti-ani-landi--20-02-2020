Андижон​да энг намунали милиция таянч пункти аниқланди ​

“Намунали ички ишлар органларининг таянч пункти” республика кўрик-танловининг Андижон вилояти босқичи бўлиб ўтди. 

Мамлакатимиз ҳудудларида, айниқса, маҳаллаларда тинчлик ва осойишталик, жамоат хавфсизлигини сақлаш, жиноятчилик ва ҳуқуқбузарлик профилактикасида ички ишлар органларининг милиция таянч пунктлари ҳамда профилактика инспекторларининг ўрни ниҳоятда катта. Шу боис ҳам кейинги йилларда юртимизда ана шу тизим фаолиятини такомиллаштириш ва юқори даражага кўтариш масаласига алоҳида эътибор қаратилмоқда. Жумладан, милиция таянч пунктларининг маҳалла фуқаролар йиғини, хотин-қизлар қўмитаси, таълим муассасалари ҳамда турли жамоат ташкилотлари билан ҳамкорликдаги фаолиятини қўллаб-қувватлаш, илғор иш тажрибаларини оммалаштириш ва рағбатлантиришда мазкур кўрик-танлов муҳим аҳамият касб этмоқда. 
Туман ва шаҳар босқичларида ғолиб бўлган 16 милиция таянч пункти иштирок этган танловнинг вилоят босқичида Қўрғонтепа тумани Ободон маҳалласига хизмат кўрсатувчи 200-таянч пункти ғолиб, деб топилиб, танловнинг мамлакат босқичида қатнашиш ҳуқуқини қўлга киритди. 

– Турли давлат ва жамоат ташкилотлари билан ҳамкорлигимиз ҳудудда осойишталик ва ижтимоий-маънавий муҳит барқарорлигини таъминлашда яхши самара бермоқда, – дейди таянч пункти профилактика инспектори, катта лейтенант Шавкатжон Хонкелдиев. – Аҳоли бандлигини таъминлаш, ёшларнинг бўш вақтини мазмунли ўтказиш, фан, ижодий, касбий тўгараклар ва спорт машғулотларига жалб этиш борасида ҳам зарур чора-тадбирлар олиб борилди. Натижада барча йўналишлар бўйича ижобий кўрсаткичларга эришилиб, ҳудудда жиноятчилик ва ҳуқуқбузарлик ҳолатлари қайд этилмади. 
Танловда Андижон тумани Чем маҳалласига хизмат кўрсатувчи 55-таянч пунктига иккинчи, Асака тумани Кужган маҳалласига хизмат кўрсатувчи 89-таянч пунктига учинчи ўрин насиб этди. Шунингдек, “Энг фидойи сектор раҳбари”, “Ибратли хотин-қизлар қўмитаси раиси”, “Ички ишлар органлари бошлиқларининг энг фаол ёшлар масалалари бўйича ўринбосари”, “Энг фидойи маҳалла раиси” сингари ўнга яқин номинациялар бўйича ҳам ғолиблар аниқланди. 

Ғолиб ва совриндорлар диплом, фахрий ёрлиқ, эсдалик совғалари билан тақдирланди. 
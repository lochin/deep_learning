IMEI кодлари бўйича рўйхатдан ўтказиш тизимини такомиллаштириш масаласида брифинг ўтказилди

Олий Мажлис Қонунчилик палатасининг Инновацион ривожланиш, ахборот сиёсати ва ахборот технологиялари масалалари қўмитаси томонидан “MeningFikrim.uz” веб-портали орқали келиб тушган IMEI идентификация кодларини рўйхатдан ўтказиш учун тўловни бекор қилиш ҳақидаги жамоавий мурожаат юзасидан журналистлар учун брифинг ўтказилди. 

Унда қайд этилганидек, қўмита томонидан мобиль қурилмаларни ягона халқаро идентификация IMEI кодлари бўйича рўйхатдан ўтказиш тизимини такомиллаштириш масаласини ўрганиш бошланди. 

Мазкур ўрганиш Олий Мажлиснинг “MeningFikrim.uz” ягона жамоатчилик ташаббуслари веб-портали орқали келиб тушган IMEI идентификация кодларини рўйхатдан ўтказиш учун тўловни бекор қилиш ҳақида жамоавий мурожаат бўйича қарорини тайёрлаш доирасида ўтказилмоқда. 

Брифингда масалани ўрганиш учун парламентнинг тегишли қўмитаси томонидан депутатлар билан биргаликда IT-бизнеси, илмий ва эксперт доиралари вакиллари кирган ишчи гуруҳ тузилгани маълум қилинди. Ўрганилаётган масала юзасидан қўмитанинг иши натижаси Олий Мажлис Қонунчилик палатаси ялпи мажлисида кўриб чиқиладиган махсус маъруза бўлиши керак. 

Қўмита томонидан мазкур маърузани тайёрлаш доирасида мобиль қурилмаларни ягона халқаро идентификация IMEI кодлари бўйича рўйхатдан ўтказиш миллий тизими фаолияти билан боғлиқ статистик ва молиявий маълумотларни йиғиш ва таҳлил қилиш, мобиль қурилмалар кодини рўйхатдан ўтказиш учун тушадиган маблағлар ҳажми ва олинган маблағларни аниқлаш ҳамда уларни мақсадли сарфлаш механизмларини ўрганиш, божхона статистикаси маълумотлари асосида мобиль алоқа техникалари импорти динамикасини таҳлил қилиш режалаштирилмоқда. 

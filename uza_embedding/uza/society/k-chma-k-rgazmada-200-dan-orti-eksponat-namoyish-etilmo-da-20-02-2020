Кўчма кўргазмада 200 дан ортиқ экспонат намойиш этилмоқда

Ўзбекистон тарихи давлат музейида “Қўштепа-2 тадқиқотлари ракурсида қадим Фарғона маданияти” номли кўчма кўргазма ташкил этилди. 

Андижон вилояти тарихи ва маданияти давлат музейи ҳамда ЎзР ФА Миллий археология маркази ҳамкорлигидаги кўргазма дала тадқиқотлари натижаларига бағишланган.

Кўргазмада Қўштепа ёдгорлигида олиб борилган тадқиқотлар натижасида қўлга киритилган топилмаларнинг аксарияти – кулолчилик буюмлари, аёллар тақинчоқлари, кўза, идиш-товоқ ва бошқалар намойиш этилмоқда. 

Таъкидланишича, Қўштепа ёдгорлиги ўз қарида 12 асрдан кўпроқ узлуксиз ҳаёт изларини сақлаб келаётганлиги аниқланган. Ёдгорликнинг турли қатламларида қадимги тош ва бронза даврларига оид топилмаларнинг аниқланиши, яқин атрофда палеолит ва Чуст маданиятига тегишли манзилгоҳларнинг мавжудлиги ёки Қўштепа тош ва бронза даврларига оид манзилгоҳлар устида қад кўтарганлиги шундан далолат беради.
Қўштепа-2 кўп қатламли ёдгорликлар сирасига кириб, бу мавзе ўзлаштирилиши Эйлатон ва Шўрабошот маданиятлари қоришуви давридан бошланади ҳамда айнан шу асосида Довон давлатининг шаклланиш жараёни барқ урган. 

Фарғона водийсида зироатчиликнинг ривожланиши Андижонсой, Шаҳрихонсой, Савайариқ, Ўзганариқ, Қорасув ва бошқа сунъий суғориш тизимларининг миллоддан аввалги I минг йиллик ўрталарида бунёд этиш жараёнлари билан боғлиқ.
Бу каби кенг кўламли бунёдкорлик ишлари марказлашган ҳокимият шаклланмасдан ва унинг раҳнамолигисиз амалга ошмаган бўларди. Демак, хитой солномаларидан маълум бўлган Довон давлатининг шаклланиши ҳам шу даврларда ёки бир оз олдин кечган. Шу сабабли бу давлатнинг шаклланишини милоддан аввалги IV-III асрлар билан саналаши зарур ёки Довон давлати фанга номаълум давлатчилик асосида ривож топган дейиш ҳақиқатга яқин. 

Шундай қилиб, археологик тадқиқотлар натижасида Қўштепа ёдгорлигида Фарғона водийси тарихининг деярли барча асосий воқеликлари акс этганлигини тасдиқлаш мумкин. 
– Қўштепа ёдгорлиги Андижон вилояти Қўрғонтепа тумани Қорасув даҳасида топилган ва охирги тўрт йил давомида унда ЎзР ФА Миллий археология маркази музейимиз билан ҳамкорликда режали дала-тадқиқот ишларини олиб бормоқда, – деди Андижон вилояти тарихи ва маданияти давлат музейи директори Ижтиёржон Расулов. – Пойтахтга олиб келинган кўчма кўргазмада 200 дан ортиқ экспонат бор. Аслида топилган экспонатлар сони 5 мингдан ортиқ. Археологлар экспонатларни қайта тиклаш бўйича ишларни олиб бормоқда. Кўчма кўргазма икки ой давомида Тошкент шаҳри аҳолиси ва пойтахт меҳмонларига Қўштепа ёдгорлиги ҳақида “сўзлайди”. 

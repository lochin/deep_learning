Мактаб битирувчилари учун "вазир соати" ташкил этилди

Инновацион ривожланиш вазири Иброҳим Абдураҳмонов пойтахтимизнинг 262-умумтаълим мактабига ташриф буюрди.

И.Абдураҳмонов мактабда ўқувчилар учун яратилган шароитлар, 5 ташаббус доирасида амалга оширилаётган маънавий-маърифий ишлар билан танишди.

Иброҳим Абдураҳмонов ташрифи доирасида “вазир соати” ўтказиб, битирувчи синф ўқувчиларига ўз ҳаёт йўли ҳақида сўзлаб берди. Вазир узоқ-узоқ тоғли ҳудудидаги Ғовасой қишлоғида туғилиб ўсгани, қишлоқ мактабини тугатгани, лекин мактаб давридаёқ ўз олдига катта мақсадларни қўйиб, аввал туман кейин вилоят, сўнг республика олимпиадаларида иштирок этиб, ғолиб бўлганини хотирлади.

– Ҳеч қачон “бизнинг авлодда олим бўлмаган”, “ўқиб шаҳар олиб берармидинг” деган гапларга ишонманг, – деди вазир. – Ҳар бирингизнинг қонингизда яширин потенциал, буюк аждодларимиздан қолган имкониятлар мавжуд. Катта мақсадларни олдингизга қўйинг ва шу мақсадингиз сари интилинг. Кузатувчан бўлинг, билмаганингизни сўрашдан ийманманг, тиришинг, ҳаракат қилинг, керак жойда қайсарлик ҳам қилинг. Олим бўлишнинг учта шарти бор: биринчиси ўқиш, билимга интилиш; иккинчиси, ҳар қандай қийинчиликларда ҳам ортга қайтмаслик ва учинчиси, ўз ишининг устози, пири бўлган одамларга интилиш.

Вазир фан доктори, академик бўлгунча қандай қийинчиликларни бошидан кечиргани ҳақида сўзларкан, ҳозирда олимлар учун яратилаётган шароитларга тўхталди. Авваллари юртимизда тадбиркорлар, банк ходимлари, прокуратурада ишлайдиганларнинг даромади юқори деб ҳисобланган бўлса, ҳозирда илм-фан билан шуғулланувчи одамларнинг маошлари юқорилиги, уларнинг хорижда малака оширишлари, илмий иш билан шуғулланишлари учун имкониятлар борлиги ҳақида гапирди.
И.Абдураҳмонов, шунингдек, юртимизда ёшларни қўллаб-қувватлашга алоҳида эътибор қаратилаётганини айтди. Инновацион ривожланиш вазирлиги ҳузурида ташкил этилган Ёшлар академияси ҳам айнан ўсиб келаётган авлоднинг илм-фанга, инновацион тадбиркорликка бўлган иштиёқини парваришлашга қаратилганини қайд этди. Шу билан бир қаторда, 262-мактаб эндиликда Инновацион ривожланиш вазирлиги томонидан қўллаб-қувватланиши, шу муносабат билан ушбу мактабда турли ўқув, маданий-маърифий тадбирлар ўтказилиши, болаларни пойтахтимизнинг энг илғор илмий-тадқиқот муассасаларига экскурсияларга олиб борилиши, вазирлик қарамоғидаги иккита ихтисослашган мактаб-интернатлари — Ибн Сино ва Мирзо Улуғбек мактаблари билан ҳамкорлик ўрнатилиши ҳақида келишилди.

Тадбир сўнгида 262-мактаб директори Гулноза Зоирова мактабга келган меҳмонларга миннатдорчилик билдирди. Келгуси ҳамкорлик ўқувчилар, педагог-ўқитувчиларнинг ҳар томонлама ўсишига хизмат қилишига ишонч билдирди.
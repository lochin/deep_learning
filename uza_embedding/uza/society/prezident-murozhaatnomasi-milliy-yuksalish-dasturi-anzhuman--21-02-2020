“Президент мурожаатномаси – миллий юксалиш дастури” анжуман ташкил этилди

Республика Маънавият ва маърифат маркази мажлислар залида “Президент мурожаатномаси – миллий юксалиш дастури” мавзусида маърифий анжуман бўлиб ўтди. 

Унда Ўзбекистон Республикаси Президентининг Олий Мажлис палаталарига тақдим этган Мурожаатномаси, Олий Мажлис Сенати, Қонунчилик палатаси ва Олий Мажлис палаталарининг қўшма мажлисидаги маърузаларининг мазмун моҳияти янгича, илмий-асосланган, таъсирчан, халқчил тарғибот технологиялари асосида тақдим этилди. 

Тадбирда Олий Мажлис Сенати аъзолари, Қонунчилик палатаси депутатлари, Давлат божхона қўмитасининг божхона институти вакиллари, ёшлар етакчилари иштирок этди.

Президент Мурожаатномаси мамлакатга ўзига хос янги руҳ ва шиддат бахш этди. Унда нафақат 2020 йил, балки келгуси беш йилда Ўзбекистонни ҳар томонлама ривожлантириш бўйича устувор йўналиш ва вазифалар белгилаб берилди. Мурожаатнома Ватанимиз, халқимизни миллий юксалишга элтувчи ўзига хос тараққиёт дастуридир. Негаки, мурожаатнома асосида хорижий ҳамкорларимиз, жаҳон ҳамжамияти таъкидлаётганидек, “Ўзбекистон ўзининг аниқ ва равшан келажагини белгилаб олди”.
Аҳамиятли жиҳати шундаки, Президентимиз Шавкат Мирзиёевнинг Мурожаатномаси нафақат миллий парламент аъзоларига, балки улар тимсолида бутун Ўзбекистон халқига бевосита мурожаатдир. Демак, Мурожаатномани ҳар бир ватандошимизга ҳаётий тимсоллар, қиёсий далиллар асосида Ўзбекистондаги янги давр руҳидан келиб чиқиб етказиш энг долзарб масаладир. Республика Маънавият ва маърифат маркази ана шу мақсаддан келиб чиқиб, Президент Мурожаатномаси мазмун-моҳиятини ҳар бир фуқаро, ёшларимизга тушунарли, халқчил, замонавий таъсирчан воситалар асосида тарғиб қилиш йўлида изланишлар олиб борди. 

Мурожаатномада белгиланган мамлакатимизни 2020 йил ва келгуси 5 йилда ривожлантириш бўйича барча соҳаларни қамраб олган устувор йўналиш ва вазифалар, 2020 йил – “Илм, маърифат ва рақамли иқтисодиётни ривожлантириш йили”нинг мазмун-моҳияти инфографика, видео ва тарқатма материаллар асосида тушунтириб берилди. 

Бугунги кунда “Жамият – ислоҳотлар ташаббускори!” деган янги ғоя ҳаётимизга тобора сингиб бормоқда. Негаки, ислоҳотлар моҳиятида, энг аввало, халқимиз учун фаровон ва муносиб турмуш шароитини яратиб бериш масаласи турибди. Шу боис ҳам бу борада халқнинг ишонган вакиллари бўлган – депутат, сенат аъзолари зиммасида ўта масъулиятли вазифа турибди. Улар халқнинг ишончи, овози бўлиши, халқ сўзи – ҳақ сўз бўлиб жаранглаши керак. Бу борада ҳам йиғилишда сўзга чиққан Олий Мажлис Қонунчилик палатаси ва Сенати аъзолари ўз фикрларини билдиришди. 
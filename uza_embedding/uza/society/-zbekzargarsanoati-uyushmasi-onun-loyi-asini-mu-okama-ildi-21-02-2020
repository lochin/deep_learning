«Ўзбекзаргарсаноати» уюшмаси қонун лойиҳасини муҳокама қилди​

«Ўзбекзаргарсаноати» уюшмасида Олий Мажлис Қонунчилик палатасининг Саноат, қурилиш ва савдо масалалари қўмитаси томонидан Ўзбекистон Республикаси «Қимматбаҳо металлар ва қимматбаҳо тошлар тўғрисида»ги қонуни лойиҳаси мазмун-моҳиятига бағишланган давра суҳбати ўтказилди. 

Президентимизнинг Олий Мажлисга Мурожаатномасида парламент олдида турган энг муҳим устувор вазифалар, шу жумладан, парламентнинг муҳим қарорлар қабул қилиш ва қонунлар ишлаб чиқиш ҳамда унинг ижросини назорат этиш фаолиятини кучайтириш масалаларига алоҳида тўхталиб ўтилди. 

Қонун лойиҳаси Президентимизнинг 2019 йил 18 майдаги «Ўзбекистон Республикасида заргарлик тармоғини жадал ривожлантириш чора-тадбирлари тўғрисида»ги фармони ижросини таъминлаш мақсадида ишлаб чиқилган. Вазирлар Маҳкамаси томонидан киритилган мазкур қонун лойиҳа 6 та боб, 51 та моддадан иборат. Ушбу қонуннинг мақсади Ўзбекистон Республикасининг иқтисодий, илмий ва ижтимоий-маданий манфаатларини таъминлаш, Ўзбекистон Республикаси субъектларининг қимматбаҳо металлар ва қимматбаҳо тошларни қазиб олиш, ишлаб чиқариш, улардан фойдаланиш ва уларнинг муомалада бўлиши соҳасида шартномалар тузиш хусусиятларини белгилашдан иборат. 

– Амалда бўлган «Қимматбаҳо металлардан ясалган буюмларнинг асиллик даражаси ва тамғаланиши тўғрисида»ги қонуни фақат реализация қилишга мўлжалланган қимматбаҳо металлардан ясалган заргарлик буюмларнинг асиллик даражасини аниқлаш ва тамғалашга бағишланган, – дейди Саноат, қурилиш ва савдо масалалари қўмитаси аъзоси Ботир Мардаев. – Шунингдек, қимматбаҳо металлар ва қимматбаҳо тошлар соҳасини тўлиқ қамраб олмаган. Тақдим қилинаётган қонун лойиҳаси эса ушбу соҳада қимматбаҳо металларни ва тошларни қазиб олишни, уларни аффинаж қилишни, заргарлик буюмлари асиллик даражасини белгилаш ва тамғалаш тартибини, давлат органларининг ваколатларини, қимматбаҳо металлар ва қимматбаҳо тошларга эгалик ҳуқуқларининг вужудга келишини таъминлайди. Шу билан бирга ишлаб чиқарувчилар ва истеъмолчиларнинг ҳуқуқларини ҳимоя қилишга, шунингдек, соҳада рухсат этиш тизимининг асосларини белгилаб беради. 

Қонун лойиҳасининг қабул қилиниши республиканинг иқтисодиёт тармоқларида қимматбаҳо металлар ва қимматбаҳо тошлар соҳасидаги фаолиятнинг амалга оширилишига, қимматбаҳо металларнинг эркин муомалада бўлишига мустаҳкам ҳуқуқий асос бўлиб хизмат қилиши қайд этилди. 

“Ёш чегарачилар” ҳарбий-ватанпарварлик мусобақасига тайёргарлик бошланди​

Миллий матбуот марказида “Ёш чегарачилар” ҳарбий-ватанпарварлик мусобақасининг 2020 йилдаги мавсумини ташкил этиш бўйича ишчи гуруҳ йиғилиши ўтказилди. 

Қорақалпоғистон Республикаси ва вилоятларда ўтказилган саралаш босқичларида ғолибликни қўлга киритиб, мамлакат босқичига етиб келган 13 жамоа аъзоларини кутиб олиш, Тошкент шаҳрининг диққатга сазовор жойларига саёҳатга олиб чиқиш, мусобақа ғолиблари, уларнинг мураббийларини муносиб рағбатлантириш масалалари кўриб чиқилди. 

Йиғилишда ДХХ чегара қўшинлари масъул офицери, майор А.Мамуров сўнгги йилларда бу борада олиб борилаётган ишлар, эришилган натижалар хусусида маълумот берди. 

2011-2019 йиллар давомида ўтказилган мазкур мусобақанинг саралаш босқичларига юртимизнинг барча чегара ҳудудларидаги таълим муассасаларидан 28 минг 530 ўқувчи жалб этилган. 2015 йилдан бошлаб, тегишли кўрсатма асосида мусобақа низомига уч босқичдан иборат “Ҳарбийлаштирилган спорт мусобақалари” шарти жорий этилган. 2016 йилги мавсумда “Ёш чегарачилар” ҳарбий-ватанпарварлик мусобақасининг рамзий байроғи тайёрланди. 

Мақсад ёш авлоддан ДХХ Чегара қўшинлари сафига муносиб ўринбосарлар тайёрлаш, уларни Ватанга муҳаббат, ҳарбий бурчга садоқат руҳида тарбиялаш, чегара ҳудудлардаги уюшмаган ёшларни бирлаштириш, уларнинг бўш вақтини мазмунли ўтказиш ва жиноятчиликнинг олдини олишдан иборат. Бу йил мусобақанинг мамлакат босқичи Тошкент вилояти Чирчиқ шаҳридаги ҳарбий қисмларнинг бирида ўтказилади. Унда жамоалар бир қатор шартлар бўйича ўз билим ва маҳоратини синовдан ўтказади.

Йиғилиш иштирокчилари мазкур жараёнларни кўтаринки руҳда ташкил этиш мақсадида ўз фикр-мулоҳазаларини билдирди. Жумладан, барча босқичлар учун тажрибали ҳакамларни жалб этиш, жамоаларнинг махсус либосда қатнашишини таъминлаш ва ғолибларни тизимли равишда рағбатлантиришга алоҳида аҳамият берилади. Шунингдек, белгиланган шартларни қизиқарли ўтказиш ва тест саволларини янада мукаммал тузишга алоҳида тўхталиб ўтилди. 
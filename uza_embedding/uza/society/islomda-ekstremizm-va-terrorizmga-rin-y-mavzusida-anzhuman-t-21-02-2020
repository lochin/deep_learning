“Исломда экстремизм ва терроризмга ўрин йўқ” мавзусида анжуман ўтказилди

Ўзбекистон Миллий университети Ижтимоий фанлар факультети Психология кафедраси томонидан Тошкент шаҳар ИИБ билан ҳамкорликда “Исломда экстремизм ва терроризмга ўрин йўқ” мавзусида маънавий-маърифий анжуман ташкил этилди. 

Анжуманда сўзга чиққан Ижтимоий фанлар факультети декани Хаким Тўҳтаев, Психология кафедраси мудири, профессор Дилбар Муҳамедова, Ички ишлар вазирлиги ходими Абдулла Абдуғаниев, Тошкент шаҳар ИИОФМБ катта инспектори Фурқат Махмудов,Олмазор тумани ИИОФМБ – Хотин-қизлар масалалари бўйича катта инспектори Муқаддас Анарбаевалар иштирокчиларга қуйидагича мазмунда нутқ сўзлашди.

Сўнгги пайтларда бутун дунё мамлакатларини диний экстремизм ва терроризм ташвишга солиб келмоқда. Ҳозирда диний экстремизм ва халқаро терроризм дунё мамлакатлари учун нафақат ташқи, балки ички хавфсизликка ҳам дахлдор масалага айланди. Республикамиз экстремизм ва терроризм билан бирга уни молиялаштириш билан узвий боғлиқ бўлган наркобизнес ва наркотрафикка қарши курашда ҳам қатъий сиёсат олиб бормоқда. 

Ўзбекистон Республикасининг террорчиликни бартараф этиш билан боғлиқ фаолияти террорчиликнинг ҳар қандай кўринишига зарба бериш, халқаро террорчиларни жазолаш механизмидан тўлиқ фойдаланиш ва террорчиликка қарши курашда бошқа давлатларга кўмаклашиш каби тамойиллар асосида амалга оширилишини мақсадга мувофиқ. Зеро, бу борада аниқ чора-тадбирлар белгиланмас экан, самарали натижаларга эришиб бўлмайди.

Ўзбекистон Республикаси экстремизм ва терроризмга қарши кураш масалаларида Мустақил давлатлар ҳамдўстлиги, Шанхай ҳамкорлиги ташкилоти, Ислом конференцияси ташкилоти ва бошқа халқаро ташкилотлар доирасида ҳам фаол иштирок этмоқда. 

Анжуман доирасида Ижтимоий фанлар факультети декани Хаким Тўҳтаевнинг Буюк аждодларимиз Имом ал-Бухорий, Нажмиддин Кубро, Аз-Замахшарий, Ал-Мотуридий ва Алихонтўра Соғуний боболаримиз ва уларнинг асарлари ҳамда унинг таълим-тарбияда қанчалик аҳамияти беқиёс эканликлари ҳақида гапириб ўтдилар. 

Бобур АБДУЛЛАЕВ,
ЎзМУ Ижтимоий фанлар факультети
декани ўринбосари
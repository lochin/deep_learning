Тўра Сулаймоннинг танланган асарлари тақдимоти бўлиб ўтди

Ҳалима Худойбердиева номидаги ижод мактабида Ўзбекистон халқ шоири Тўра Сулаймон таваллуди муносабати ҳамда Сирдарёлик ёш ижодкорларнинг ижод намуналаридан саралаб олинган “Сайҳун саболари” “Сирдарёнинг мавжлари” “Сирдарёда улуғвор ўзгаришлар” номли китобларнинг тақдимотига бағишланган тадбир бўлиб ўтди.

Тадбирда Ўзбекистон Республикаси Олий Мажлис қўмита раиси Сайфуллаев Бахтиёр Сайфуллаевич, Ўзбекистон Республикаси Ёзувчилар уюшмаси раиси ўринбосарлари Ғайрат Мажид, С.Насриддинов, “Шарқ” нашриёти бош муҳаррири Аҳрор Аҳмедов, “Ўзбекистон Адабиёти ва санъати” газетасининг бош муҳаррири Салим Ашур, “Ҳуррият” газетаси бош муҳаррири Абдурасул Жумақулов, “Ёшлик” журнали бош муҳаррири ўринбосари Нурилла Чори, Уюшма аъзолари Муҳиддин Абдусаломов. Азизбек Турдиев, Н.Асадова, Ёзувчилар уюшмаси вилоят бўлими раҳбари сенатор Ҳ.Ортиқбоева ва бошқа бир қанча нуфузли меҳмонлар иштирок этди.

– Ҳалима Худойбердиева номидаги ижод мактаби ўқувчиларини замонамизнинг энг бахтли ёшлари деб аташ мумкин. Муҳтарам Президентимизнинг ташаббуси билан ташкил қилинган бир қатор ижод мактаблари — Ибрат, Абдулла Қодирий, Эркин Воҳидов, Абдулла Орипов, Ҳалима Худойбердиева номидаги бу билим масканлари Ўзбекистон ёшларининг келажаги буюк эканлигидан далолатдир. Ҳали кўплаб бундай ижод мактаблари ташкил қилинади, дейди ўз нутқида Ўзбекистон Республикаси Олий Мажлис қўмита раиси Бахтиёр ​Сайфуллаев.
– Ижод мактабига ташриф буюрганимиздаёқ бундай муҳташам саройга ўхшаш бинони кўриб жуда ҳам қувондик. Биз таълим олган вақтларимизда ҳамма шароитга эга бўлган бундай муҳташам мактаблар бўлмаган. Бу мактабда таҳсил олаётган ёшларга жуда ҳам ҳавас қилдик. Бундай мактаблар бизнинг фақат орзуларимизда бўлган. Азиз устозларимиз чеккан заҳматлари эвазига бугун янги даврлар келди, –дейди Ўзбекистон Ёзувчилар уюшмаси раиси ўринбосари Ғайрат Мажид.

Мамлакатимизда 9 та ижод мактаблари фаолият юритаяпти. Шулардан бири азиз устозимиз Ўзбекистон Халқ шоираси Ҳалима Худойбердиева номидаги ижод мактабидир. 
Бугунги тадбиримизнинг ўзига хос сабаблари бор. Ўзбекистон халқ шоири Тўра Сулаймоннинг Танланган асарларининг ҳамда “Сайҳун саболари”, “Сирдарёнинг мавжлари”, “Сирдарёда улуғвор ўзгаришлар” номли китобларнинг тақдимоти бўлиб ўтмоқда. 

Бу китобларда Сирдарёнинг бугун адабиётимизга хизмат қилаётган ижодкорларининг ижод намуналари ўрин олган. Бу китобларнинг чоп этилишида Ўзбекистон Ёзувчилар уюшмаси Сирдарё вилояти бўлими раҳбари Ҳаётхон Ортиқбоева ҳамда уларнинг атрофидаги ижодкорларнинг хизматлари беқиёсдир. 
Тўра Сулаймоннинг ижод намуналарини тўплам ҳолига келтиришда Ўзбекистон Ёзувчилар уюшмаси аъзоси Азизбек Турдиевнинг ҳиссаси катта бўлди.

Тўра Сулаймоннинг сайланмаси нашр этилгани, яна бир қувончли воқеа сифатида сирдарёликларни беҳад қувонтирди.
Сирдарёлик уч нафар ижодкорлар Алиқул Хонимқулов, Аҳрор Бойзо ҳамда Абдуғани Абдураҳмоновга Ўзбекистон ёзувчилар уюшмасига аъзолик гувоҳномаси топширилди.

Ўзбекистон Ёзувчилар уюшмаси Сирдарё вилояти бўлими раҳбари Ҳаётхон Ортиқбоева ҳам сўзга чиқиб, барча тадбир иштирокчиларини бугунги айём билан табриклади. 

Шоҳиста Мамадалиева,
Ҳалима Худойбердиева номидаги
Ижод мактаби ўқитувчиси
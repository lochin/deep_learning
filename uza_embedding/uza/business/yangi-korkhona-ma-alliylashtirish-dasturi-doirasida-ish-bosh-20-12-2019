Янги корхона маҳаллийлаштириш дастури доирасида иш бошлади

Хоразм вилоятида деворбоп гулқоғозлари ишлаб чиқаришга ихтисослашган янги корхона ўз фаолиятини бошлади. Бу ҳақда “Ўзсаноатқурилишматериаллари” уюшмаси матбуот хизмати маълум қилди.

Мазкур лойиҳа Хоразм вилояти ҳокимлиги ва “Ўзсаноатқурилишматериаллари” уюшмаси билан ҳамкорликдаги маҳаллийлаштириш дастури асосида амалга оширилди.
“NEW BEST STYLE” МЧЖнинг гулқоғоз ишлаб чиқариш йиллик қуввати 700 минг рулонни ташкил этади. Корхона босқичма-босқич ишлаб чиқариш қувватини ошириб боради. Хусусан, 2020 йили умумий қиймати 6 миллиард 830 миллион сўмлик бўлган 490 минг рулон маҳсулот тайёрланса, шундан 147 минг рулони экспорт қилинади. Натижада маҳаллийлаштириш даражаси 38,39 фоизни ташкил этади.

2021 йилда 560 минг рулон гулқоғоз ишлаб чиқариш кўзда тутилган бўлиб, 168 минг рулон тайёр маҳсулотни экспорт қилиш режалаштирилган. Корхона энергия тежамкор, замонавий технологиялар билан жиҳозланган. Эътиборлиси, бу ерда 40 дан ортиқ хоразмлик ёшлар доимий иш билан таъминланди.

“Ўзсаноатқурилишматериаллари” уюшмаси томонидан 2020-2021 йилларда гулқоғозлар бўйича умумий қиймати 16 миллион 300 минг доллар бўлган 3 лойиҳа ишга туширилиши кўзда тутилган инвестиция лойиҳалари амалга оширилгач, гулқоғозларга бўлган талаб тўла қондирилади, яъни ишлаб чиқариш қуввати 6 миллион 600 минг рулонга етказилади.
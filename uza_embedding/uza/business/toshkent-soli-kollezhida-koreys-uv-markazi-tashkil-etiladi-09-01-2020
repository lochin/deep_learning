Тошкент солиқ коллежида Корейс ўқув маркази ташкил этилади

Жанубий Корея Тегу (Daegu) университетининг Халқаро муносабатлар департаменти бош менежери Пак Донгвон бошчилигидаги делегация Тошкент солиқ коллежи фаолияти билан танишди.

Ташриф доирасида коллеж жамоаси ва ўқувчи-ёшлари билан учрашув ташкил этилди. Унда таълим соҳасидаги ҳамкорлик муносабатлари хусусида сўз бориб, ўзаро ҳамкорлик, икки томонлама тажриба алмашиш ҳамда солиқ тизимида малакали мутахассисларини тайёрлашда Корея тажрибасидан фойдаланиш каби масалалар кўриб чиқилди.

Учрашувда бош менежер Пак Донгвон ёшларга Тегу (Daegu) университети, ўқишга кириш шартлари, талабаларнинг ҳаёти ҳақида гапириб берди.
Шунингдек, учрашув давомида бошқарув, таълим, кадрлар алмашинуви каби ўзаро ҳамкорлик дастурларини ҳаётга татбиқ этиш, тажриба ўрганиш, самарали лойиҳаларни амалга ошириш борасида келишиб олинди.

Ўзаро дўстона муносабатларга йўғрилган, самимий учрашув сўнгида солиқ коллежида Корейс ўқув марказини ташкил қилиш ва фаолиятини йўлга қўйиш бўйича таклиф маъқулланди.
Тошкентда хорижий инвесторлар кенгашининг оралиқ сессияси бўлиб ўтди

Тошкентда Ўзбекистон Республикаси Президенти ҳузуридаги Хорижий инвесторлар кенгашининг Ўзбекистон Республикаси Инвестициялар ва ташқи савдо вазирлиги томонидан Европа тикланиш ва тараққиёт банки (ЕТТБ) билан ҳамкорликда ташкил этилган оралиқ сессияси бўлиб ўтди. 

Сессияда British American Tobacco (Буюк Британия), JP Morgan Chase (АҚШ), CNPC (Хитой), KNOC (Жанубий Корея), “Лукойл” (Россия), Knauf (Германия), Carlsberg (Дания), Posco Daewoo (Жанубий Корея) ва бошқа шу каби Ўзбекистонда инвестиция фаолиятини амалга ошираётган ёки амалга оширишни режалаштираётган хорижий компаниялар раҳбарлари ҳам қатнашдилар.
Бундан ташқари, Ernst&Young, KPMG, Deloitte, Pricewaterhouse Coopers, Dentons каби халқаро консалтинг агентликлари экспертлари ва оммавий ахборот воситалари вакиллари таклиф этилди.

Сессия очиқ мунозара шаклида ўтиб, унда инвесторлар ва давлат органлари ўртасидаги ўзаро фаолиятни такомиллаштириш, хусусийлаштириш жараёнининг қулай ва зарур ҳуқуқий, тартибга солувчи ва институционал асосларини яратиш, баҳолаш фаолияти ва корпоратив қонунчилик методологиясини такомиллаштириш масалалари муҳокама қилинди.

Тадбирни очган сессия раҳбари С. Умурзаков ўзаро ишонч муҳитида қурилган ҳамда инновациявий ғояларни татбиқ қилиш ва истиқболли бизнес-ташаббусларни амалга оширишга имкон берувчи соғлом ва шаффоф ишбилармонлик муҳитини шакллантиришнинг муҳимлигини таъкидлади.

У ҳукумат номидан қонунчилик базасини такомиллаштириш, ортиқча маъмурий тўсиқларни олиб ташлаш ва инфратузилмани ривожлантириш бўйича изчил ишларни давом эттириш нияти қатъийлигини билдирди.
ЕТТБ маслаҳатчиси Г.Квирикашвили ўз чиқишида Кенгашнинг келгуси фаолияти истиқболлари, яъни унинг тузилиши хорижий инвесторларнинг долзарб масалаларини муҳокама қилиш ва ишлаб чиқишга мўлжалланган очиқ платформага айлантирилиши борасидаги ўз қарашлари билан ўртоқлашди.

Тадбир доирасида кун тартибига тааллуқли бўлган бир қатор амалий таклифлар ҳам илгари сурилди ва кўриб чиқилди. Хусусан, ўзбек қонунчилигига “холдинг компанияси“ деган таъриф, “тўғри солиққа тортиш“ деган тушунча, акцияларнинг турли синфлари ва корпоратив ҳуқуқнинг умумжаҳон амалиётида кўп тарқалган бошқа концепцияларини киритиш ҳамда инвесторларга корпоратив сиёсатни белгилашда катта эгилувчанликни тақдим қилиш таклифи илгари сурилди.

Тижорат банкларини улардаги акцияларнинг назорат пакетларини манфаатдор инвесторларга сотиш орқали жадал суръатда хусусийлаштириш, шунингдек банкларнинг жорий фаолиятини банк тизимини рақамлаштириш ҳамда илғор маҳсулот ва амалиётларни жорий қилиш орқали оптималлаштиришнинг истиқболлилиги тўғрисида якдил қараш ишлаб чиқилди.

Хорижий тижорат ташкилотлари филиалларини таъсис этиш ва уларнинг фаолиятини юритишнинг ҳуқуқий асосини ишлаб чиқиш, хўжалик юритувчи субъектлар ҳақидаги тўлиқ ахборотни акс эттирувчи ва ҳар бир компаниянинг у ташкил этилгандан бошлаб амалга оширган фаолиятини ретроспектив жиҳатдан таҳлил қилиш имконини берувчи ягона электрон реестрни яратиш зарурати ҳам муҳокама қилинди.

Тадбир натижасида, шунингдек, Ўзбекистон Республикаси ва Европа тикланиш ва тараққиёт банки ўртасида умумий қиймати 150 миллион АҚШ доллари тенг қуйидаги лойиҳалар бўйича кредит шартномалари имзоланди:

- Навоий ИЭСдан Бесопанда жойлашган 220 кВ электр узатиш тармоғини улаш/узиш пунктигача 177 км узунликдаги 500 кВ габаритдаги 220 кВ электр линиясини қуриш (кредит суммаси 96,1 млн. АҚШ доллари, “Ўзбекистон миллий электр тармоқлари“ АЖ ижроия агентлиги);

- Қашқадарё вилояти Қарши шаҳри канализация тизимларини қайта таъмирлаш ва қурилиш ишлари (кредит миқдори 60,0, ижро этувчи агентлик - Уй-жой коммунал хўжалиги вазирлиги);

- Хоразм вилояти Урганч, Хива ва Питнак шаҳарлари канализация тизимларининг қайта таъмирлаш ва қурилиш ишлари (кредит миқдори 90,0, ижро этувчи агентлик - Уй-жой коммунал хўжалиги вазирлиги);

Маълумот учун: Хорижий инвесторлар кенгаши Ўзбекистон Республикаси Президентининг 2019 йил 13 ноябрда қабул қилинган ПҚ-4519-сонли “Ўзбекистон Республикаси Президенти ҳузуридаги Хорижий инвесторлар кенгашини
ва унинг фаолиятини ташкил этиш чора-тадбирлари тўғрисида“ Фармонига мувофиқ ташкил этилган. 

Ушбу Кенгаш таркибига ЕТТБ каби халқаро молия институтлари, хорижий компаниялар, банклар ва хорижий давлатлар молиявий ташкилотларининг раҳбарлари ва вакиллари киради.
“Асака” банки юқори марраларни забт этмоқда

“Асака” банк мамлакатимиз молиявий бозорида чорак асрдан буён фаолият юритиб келмоқда. Ҳозирда банкда трансформация жараёнлари кетаётган бўлиб, муваффақиятли фаолият юритиш, рақобатбардош, энг асосийси мижозларнинг юксак ишончига сазовор бўлиш йўлида дадил илдамламоқда.

Маълумки, сўнгги йилларда юртимизда жаҳон бозорида катта талабга эга бўлган, машҳур ва истиқболли узум навларини етиштириш, саноатбоп узумзорларни кўпайтириш, техник узум майдонларини кенгайтириш бўйича самарали ишлар амалга оширилмоқда. Ҳозирги кунда “Асака” акциядорлик тижорат банки қошида банк ходимлари ва мутахассислардан иборат махсус гуруҳ ташкил этилган бўлиб, ҳудудларда узумчилик ва виночиликни ривожлантириш, соҳасида амалга ошириладиган лойиҳаларни таҳлил қилиш, молиялаштириш ҳамда унинг ташаббускорларига амалий кўмак беришда бош қош бўлмоқда. “Асака” банки Узумчилик ва виночиликни ривожлантириш агентлиги билан ҳамкорликда республикамиз ҳудудларида интенсив токзорлар барпо этишни кўзда тутувчи бир қатор лойиҳалар ишлаб чиқди ва молиялаштирмоқда.

“Асака” банки 2019 йилда саноат, қишлоқ хўжалиги ва хизмат кўрсатиш соҳаларига тааллуқли 308 та лойиҳани қўллаб-қувватлаб, 12 минг 545 та янги иш ўринлари яратилишида ҳисса қўшди. Хусусан, “Навоиазот“ акциядорлик жамиятининг ПВХ, метанол ва каустик сода ишлаб чиқариш комплексини қуришга 439,8 миллион АҚШ доллари ажратиш маъқулланган бўлиб, ҳозирда 408,3 миллион АҚШ доллари ажратилган ва ушбу лойиҳа муваффақиятли амалга оширилмоқда. Шунингдек, Фарғона вилоятининг Қувасой шаҳрида жойлашган флоат ойналар ишлаб чиқаришга мўлжалланган “КВАРЦ“ акциядорлик жамиятига 36,4 млн. евро миқдорида кредит берилиши кўзда тутилган бўлиб, бугунги кунда 4,45 млн. евро ажратилган. Ушбу лойиҳалар келгусида мамлакатимиз саноати ривожи учун хизмат қилади.

2020 йил 1 январь ҳолатига кўра, банкнинг жами активлари 34,7 трлн сўмни ташкил этмоқда. Ўтган йили бу рақам 30,4 трлн сўмдан иборат эди. Жами кредит қўйилмалар, брутто 26,3 трлн сўмга етган. Банк томонидан чиқарилган пластик карточкалар сони ҳозирда 2 097 210 ташкил этмоқда.
Шунингдек, аҳолига қулайлик яратиш мақсадида ўрнатилган банкоматларнинг умумий сони 136 тага етказилди. Бу ўтган йил билан таққослаганда деярли икки баробарга кўп демакдир. 80 мингга яқин янги омонатчилар жалб қилинди. 41 мингдан зиёд жисмоний шахсларга кредитлар берилди. Умумий қиймати қарийб 786 млн АҚШ долларини ташкил этувчи лойиҳалар молиялаштирилди.

Истиқболли турли инвестицион лойиҳаларни қўллаб-қувватлаш учун кўплаб халқаро молия институтлари ва хорижий банкларнинг кредит линиялари жалб қилинди. Россиянинг Сбербанк, Грузиянинг ТБС банки ва бошқа чет эл молия муассасалари билан яқин ҳамкорлик алоқалари ўрнатилди.

Бир сўз билан айтганда, 2019 йилда қатор ютуқларга эришилди ва халқаро ҳамкорлик кўлами кенгайди. Энг асосийси сентябрь ойида “Асака” банки ҳамда Европа Тикланиш ва Тараққиёт банки ўртасида ҳамкорлик шартномаси имзоланди. Декабрь ойида Япониянинг SMBC молия муассасаси билан қиймати 100 миллион АҚШ доллари бўлган ҳамкорлик келишувининг имзолангани эса 2019 йил чиндан ҳам муваффақиятли якунланди дейишимизга яна бир асос бўла олади.

Бундан ташқари, декабрь ойида “Асака” банки Савдо ва молиявий алоқаларни ривожлантиргани учун JP Morgan Chase банкининг, Ўзбекистондаги энг йирик инвестиция лойиҳаси учун эса Commerzbank (Германия) нинг мукофотларига сазовор бўлди.

Ҳозирда банк томонидан мижозларга — “Online”, “Аванс” , “Юқори даромад” омонатлари тавсия этилмоқда. Трансформация жараёнлари кетаётган “Асака” банки 2020 йилда ҳам янада замонавий хизмат турларини ишлаб чиқиш, кенгайтириш ва ривожлантиришга ҳаракат қилади.

“Асака” АТБ Ахборот хизмати
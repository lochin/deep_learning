Фарғонада 2019 йилда 350,5 миллион доллардан зиёд тўғридан-тўғри хорижий инвестиция ўзлаштирилди

Мамлакатимизда сўнгги уч йилда тадбиркорликни ривожлантириш, қулай инвестиция муҳитини яратиш орқали хорижий сармоядорларни жалб этишга алоҳида эътибор қаратилмоқда.

Буни Фарғона вилоятида амалга оширилаётган ишлар мисолида ҳам кўриш мумкин.

Вилоятда 2019 йилда 43 та ҳудудий лойиҳа доирасида 350,5 миллион доллардан зиёд тўғридан-тўғри хорижий инвестиция ўзлаштирилди. Асосийси, бу каби саъй-ҳаракатлар аҳолини иш билан таъминлаш, турмуш фаровонлигини янада оширишга хизмат қилмоқда.

Фурқат, Ёзёвон, Қўштепа ва Сўх туманларида умумий қиймати 108,1 миллиард сўмга тенг бўлган 93 та лойиҳа амалга оширилди. Мазкур ҳудудларда аҳоли учун юзлаб янги иш ўрни ҳам яратилди. Ўтган йили Сўх туманида ташкил этилган “Сўх капитал текс” масъулияти чекланган жамияти ҳам бугун самарали фаолият кўрсатмоқда. “Девайрон” маҳалла фуқаролар йиғинида иш бошлаган трикотаж маҳсулотлари ишлаб чиқаришга ихтисослашган мазкур жамият учун “Асакабанк” томонидан 4 миллиард 470 миллион сўм кредит ажратилди. Хитойнинг замонавий ускуна ва дастгоҳлари ўрнатилиб, 200 дан зиёд қишлоқ ёшлари иш билан таъминланди.

Жаҳон тажрибасидан маълумки, саноат салоҳиятини юксалтириш, ички бозорни қўшимча қийматга эга маҳсулотлар билан тўлдириш, энг муҳими, янги савдо йўлакларини очишда эркин иқтисодий зоналар муҳим роль ўйнайди. Шу боис юртимизда ана шундай ҳудудлар ташкил қилишга алоҳида эътибор қаратилмоқда. Вилоятда ҳам бугунги кунда “Қўқон” эркин иқтисодий зонаси ҳамда 14 та кичик саноат зонаси барпо этилди. Ўтган йилда иқтисодий зонада қиймати 26 миллион долларлик 18 та лойиҳа амалга оширилиб, уларнинг сони 34 тага етказилди.

Учкўприк туманидаги “Imkon plast SEZ” масъулияти чекланган жамиятида полипропилен ва пластификатор ишлаб чиқариш лойиҳаси ишга туширилганига кўп вақт бўлгани йўқ. Аммо қисқа фурсат ичида бу ерда ишлаб чиқарилаётган маҳсулотлар ўз харидорини топди. 3,3 миллион долларлик инвестиция эвазига мазкур жамиятда замонавий дастгоҳлар ўрнатилди ва юздан ортиқ иш ўрни яратилди.
– Мазкур иқтисодий зонада тадбиркорлар ва инвесторлар учун кўплаб имтиёзлар яратиб берилган, – дейди “Imkon plast SEZ” масъулияти чекланган жамияти директори Миркомил Исақов. – Сифатли ва рақобатбардош пластмасса маҳсулотларимизга кун сайин талаб ортмоқда. Биз ишлаб чиқаришни янада кенгайтириш ва маҳсулот турларини кўпайтириш борасидаги саъй-ҳаракатларимизни жорий йилда ҳам давом эттирамиз.

“Қўқон Байсикл” масъулияти чекланган жамияти яқинда иқтисодий зона ҳудудида велосипед ишлаб чиқариш тармоғини ташкил этди. Мазкур лойиҳа учун 1 миллион доллар миқдорида маблағ сарфланди. Жамият раҳбари Муҳсин Абдураҳмоновнинг айтишича, маҳсулот хомашёсининг 70-80 фоизи шу ерда ишлаб чиқарилмоқда. Маҳаллийлаштириш дастури асосида қолган эҳтиёт қисмларни ҳам корхонанинг ўзида ишлаб чиқариш режалаштирилган.
Ўзбекистон Республикаси Банк-молия академияси жамоаси театр томошасига ташриф буюришди

Ёшларнинг бўш вақтини мазмунли ўтказишни ташкил этиш долзарб масала ҳисобланади. Ёшлар қанчалик маънавий баркамол бўлса, турли ёт иллатларга қарши иммунитети ҳам шунча кучли бўлади. 

Маълумки, давлатимиз раҳбари ижтимоий, маънавий-маърифий соҳалардаги ишларни янги тизим асосида йўлга қўйиш бўйича 5 та муҳим ташаббусни илгари сурган эди.
Биринчи ташаббус ёшларнинг мусиқа, рассомлик, адабиёт, театр ва санъатнинг бошқа турларига қизиқишларини оширишга, истеъдодини юзага чиқаришга хизмат қилади. 

“Таълим тўғрисида”ги қонун, “Кадрлар тайёрлаш Миллий дастур”и талаба-ёшларга замонавий таълим бериш ва уларни комил инсон қилиб тарбиялаш, юқори малакали кадрларни тайёрлашни ўз ичига қамраб олган. Ёшларни юқорида кўрсатилган сифатларга эга бўлишларини таъминлашда, аввало, уларни маънавий жиҳатдан баркамол ва етук шахс қилиб тарбияламоқ лозим.
Ўзбекистон Республикаси Банк-молия академиясида маънавий-маърифий ишлар сифатини ошириш ва тингловчилар бўш вақтини самарали ташкил этиш, ходимларнинг маданий ҳордиқ чиқаришлари учун қулай шароит яратиб берилган. 

Ҳар йили профессор-ўқитувчилар ва тингловчиларнинг маданий-маърифий тадбирларда биргаликда иштирок этишлари анъанага айланган. Бугун ҳам Академия раҳбарияти, магистратура факультетлари деканати, Касаба уюшмаси ташаббуси билан Академия профессор-ўқитувчилари ва тингловчилари биргаликда 13:00да Ўзбек Миллий Академик драма театрига спектакль томошасига ташриф буюришди. Театр учун тўловлар Академия Касаба уюшмаси ҳисобидан амалга оширилди.

“Иймон” номли спектакльда халқимизнинг севимли актёр ва актрисалари – Риҳси Иброҳимова, Лола Элтоева, Ёдгор Саъдиев, Муҳаммадали Абдуқундузов ва бошқа ижодкорларнинг саҳнадаги жонли ижроларини кўриш барчамиз учун қувончли ҳолдир. 

Бу каби маданий-маърифий тадбирларда устозлар ва шогирдларнинг биргаликдаги иштироки Академияда устоз-шогирд тизимининг самарали йўлга қўйилганлигининг яна бир далилидир. Бу каби маданий-маърифий тадбирлар Янги Ўзбекистонни барпо этишда муҳим саналади.

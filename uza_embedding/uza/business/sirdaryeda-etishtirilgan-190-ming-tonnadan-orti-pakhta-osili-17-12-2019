Сирдарёда етиштирилган 190 минг тоннадан ортиқ пахта ҳосилининг 63 фоизи агрокластерлар ҳиссасига тўғри келади

Янгиланаётган Ўзбекистон

Мамлакатимизда амалга оширилаётган кенг қамровли ислоҳотлар, жумладан, саноат, қишлоқ хўжалиги ва бошқа соҳалардаги ўзгаришлар, янгиланишлар аҳоли турмуш фаровонлигини оширишга хизмат қилмоқда. 

Буни Сирдарё вилоятида сўнгги уч йилда амалга оширилган кенг кўламли ишлар мисолида ҳам кўриш мумкин. Вилоятда тадбиркорлар учун имкониятлар эшиги кенг очилган. 

Қишлоқ хўжалиги соҳасидаги ўзгаришлар, яъни 4 йирик пахтачилик кластерининг ташкил этилгани бугун ўз самарасини бераётир. 

Вилоятда етиштирилган 190 минг тоннадан ортиқ пахта ҳосилининг 63 фоизи, яъни 120 минг 860 тоннаси айнан “Бек кластер”, “Индарамо агро”, “Сирдарё Политекс” ва “Боёвут техно кластер” агрокластерлари ҳиссасига тўғри келади. 

“Бек кластер" қўшма корхонаси қошида ташкил этилган иссиқхонанинг ўзида бугунги кунда 3 миллион долларлик хорижий инвестициялар ўзлаштирилди. Қишлоқ хўжалик маҳсулотлари етиштириш учун 30 гектар ер майдони ажратилган бўлиб, ҳозирги кунда ушбу иссиқхонада доимий иш ўрнига эга бўлган 120 дан зиёд ишчи-хизматчи меҳнат қилмоқда. 

“Бек кластер” қўшма корхонаси иккинчи йил фаолият юритаётган бўлса, “Индарамо агро”, “Сирдарё Политекс” ва “Боёвут техно кластер”лари шу йилнинг ўзида фаолиятини бошлаб, ҳар томонлама афзаллигини намоён этаётир. Ушбу кластерларда ҳозирча 12 мингдан ортиқ доимий, 40-50 минг атрофида мавсумий ишчи меҳнат қилади. 

Кластерларнинг афзаллик томони шундаки, улар ўзи етиштирган ҳосилни тўлиқ қайта ишлаб, тайёр экспортбоп маҳсулот даражасига етказади. Бу тизим тайёр маҳсулотни ташқи ёки ички бозорга етказилиши билан бирга, аҳолини иш билан таъминлашда муҳим аҳамият касб этаётир. Шунинг учун вилоятда нафақат пахтачилик, балки бошқа соҳаларда ҳам кластерлаштириш ишларини давом эттириш режалаштирилган. 

Давлатимиз раҳбари ташаббуси билан ижтимоий-иқтисодий ривожлантириш дастури доирасида 2018-2019 йилларда қиймати 1 триллион 900 миллиард сўмлик 392 лойиҳа ишга туширилиб, 7 мингдан зиёд иш ўрни яратилди. Шундан саноат соҳасида қиймати 903 миллиард сўмлик 102 та, хизмат кўрсатишда 455 миллиард сўмликдан ортиқ 152 та лойиҳа амалга оширилди, 4 мингдан ортиқ янги иш ўрни яратилди. 

Қишлоқ хўжалиги соҳасида қиймати 560 миллиард 500 миллион сўмлик 138 лойиҳа ижроси таъминланиб, 2 минг 500 дан зиёд фуқаро иш билан таъминланди. 

Вилоятда хорижий инвесторларни жалб қилишга ҳам алоҳида эътибор қаратилмоқда. Бу борада “Сирдарё” эркин иқтисодий зонасида кенг кўламли ишлар амалга оширилаётир. Эркин иқтисодий зонанинг умумий ер майдони 897,2 гектар, шундан 509 гектари ишлаб чиқариш майдони. Айни пайтда умумий қиймати 144 миллион долларлик лойиҳалар ҳаётга татбиқ этилмоқда. Шундан 44 миллион 300 минг доллари хорижий инвестициялардир. 26 инвестиция лойиҳасининг амалга оширилиши билан 2 минг 800 иш ўрни ташкил этилди, 707 миллиард сўмлик тайёр маҳсулот ишлаб чиқарилди. Энг асосийси, 18 миллион 300 минг АҚШ доллари миқдорида экспорт амалга оширилди. 

“Сирдарё” эркин иқтисодий зонаси ҳудудида кенг кўламли лойиҳаларни амалга ошириш ишлари давом этаётир. 

Президентимиз 2017 йили вилоятга ташрифи чоғида “Сирдарё” ЭИЗ ҳудудида қиймати 33 миллион 200 минг доллар бўлган тўғридан-тўғри хорижий инвестициялар иштирокидаги металл-конструкциялар, саморез ва турли хилдаги металл маҳсулотлари ишлаб чиқаришга ихтисослашган “Вангда Групп” МЧЖ шаклидаги қўшма корхона фаолиятини ташкил этиш бўйича топшириқ берган эди. Айни пайтда мазкур корхона фаолиятини йўлга қўйиш учун 20 миллион доллардан ортиқ хорижий инвестиция ўзлаштирилди. Жорий йилда иш бошлаши режалаштирилган корхонада 800 янги иш ўрни яратилади. 

Шунингдек, ип-калава ишлаб чиқаришга мўлжалланган жами қиймати 58 миллиард 100 миллион сўм бўлган “Poli tex Sirdaryo” МЧЖ корхонасининг ташкил этилиши натижасида мингдан ортиқ янги иш ўрни яратилади. Айни пайтда корхона учун Сайхунобод тумани "Бахмалсой" маҳалла фуқаролар йиғини ҳудудидан 7,7 гектар ер майдони ажратилган. 4 миллион АҚШ доллари миқдорида чет эл инвестициялари жалб этилган мазкур лойиҳа 2020 йилда ишга тушади. 

Янгиер шаҳрида умумий қиймати 550 миллион долларлик аммиак ва карбамид ишлаб чиқарувчи завод 2023 йил июль ойига қадар ишга туширилади. Бу ерда 850 киши иш билан таъминланади. Ховос туманида целлюлозадан турли хил маҳсулотлар ва тола олишга ихтисослашган “RC Succses Agro” МЧЖ шаклидаги қўшма корхонаси ташкил этилаётир. Ушбу корхона тўлиқ ишга тушиши натижасида 2 минг 400 янги иш ўрни пайдо бўлади. 

Вилоятда тўғридан-тўғри хорижий капитал иштирокидаги корхоналар ҳам кундан-кунга ортиб бормоқда. Жумладан, 2018 йили 74 миллион 200 минг долларлик хорижий инвестициялар ўзлаштирилган бўлса, 2019 йилнинг 10 ойида бу кўрсаткич 185 миллион 400 минг долларни ташкил этди. 

Ховос тумани марказини қайта қуриш, инфратузилмани яхшилаш борасида амалга оширилаётган ишлар ҳам таҳсинга сазовор. Туманда охирги эллик йил давомида биронта кўп қаватли уй қурилмаган. Одамлар эски, тор, зах уйларда яшаб келган. Инфратузилма иншоотлари ҳам оғир аҳволга келиб қолган, сизот сувларнинг юқорилиги аҳоли яшаш шароити янада ёмонлашишига олиб келган. 

Айни пайтда Ховос шаҳарчаси марказида тижорат банклари томонидан 10 та 5 қаватли 240 хонадонли уй қурилиши бошланган. 20 та 5 қаватли, 600 хонадонли арзонлаштирилган уйнинг қурилиш ишлари якунланиш жараёнида. Яқин кунларда янги хонадонлар ўз эгаларига топширилади. Бундан ташқари, 100 та 2 сотихли арзонлаштирилган уй-жойдан 80 тасининг қурилиш ишлари якунига етказилган бўлса, қолган 20 та 2 сотихли уй-жойнинг ички пардозлаш ишлари давом этаётир. 

Инвестиция дастурига асосан меҳнат бўлими ва "Бунёдкор" МФЙ ҳудудида 315 ўринли мактаб биноси қурилиши якунига етказилиб, фойдаланишга топширилди. Шаҳарчада туман ҳокимлиги, прокуратура бинолари қурилиши давом этаётир. Туман электр тармоқлари, газ таъминоти, ер тузиш ва кадастр, солиқ инспекцияси, ички ишлар бўлимлари биноларида ҳам таъмирлаш ишлари олиб борилаётир. Бир сўз билан айтганда, туман марказида амалга оширилаётган улкан бунёдкорлик ишлари якунига етмоқда. 

Буларнинг барчаси Президентимиз ғамхўрлиги, эътиборининг амалдаги ифодасидир.
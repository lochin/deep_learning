Мамлакатимизда 2020 йилда 740 минг тонна ип-калава ишлаб чиқарилади

Мамлакатимизда маҳаллий хомашёни қайта ишлашга асосланган тўқимачилик саноати кўп асрлик тарихга эга. 

Пахта хомашёсини замонавий усулларда етиштириш, қайта ишлаш ва қўшимча иш ўринлари яратиш, тўқимачилик саноатини қишлоқ хўжалиги билан интеграциясини кенгайтириш бўйича 2019 йилда бир қанча амалий ишлар олиб борилди. Жумладан, республиканинг жами пахта майдонларининг 654,5 минг гектарида (63%) 73 та пахта-тўқимачилик ташкилотчилари томонидан 88 та туманда 1,7 миллион тонна пахта хом ашёси “кластер” усулида етиштирилди.

Тизим корхоналари томонидан сифатли, рақобатбардош ип калава ишлаб чиқариш мақсадида мавжуд ўрнатилган технологик ускуналарни модернизациялаш, янги қувватларни яратиш ишлари олиб борилди.

Йил бошидаги 808 минг тонна пахта толасини қайта ишлаш қувватлари йил якунига кўра 988 минг тоннага оширишга эришилди.

Ўзбекистон Республикаси Вазирлар Маҳкамасининг 2019 йил 12 февралдаги 116-сонли қарори ижросини таъминлаш мақсадида маҳаллий пахта толасини қайта ишловчи корхоналар томонидан 2019 йил жами 761 минг тонна пахта толаси ўзлаштирилди. Таъкидлаш лозимки, ушбу натижа ўтган йилга нисбатан 143 фоиз юқори кўрсатгични қайд этган. 

2019 йилда жами 608 минг тонна сифатли, рақобатбардош ип-калава ишлаб чиқарилди.

2020 йилда пахта толасини қайта ишлаш корхоналари қувватлари 1,1 миллион тоннадан ошади ҳамда 945 минг тонна пахта толаси ўзлаштирилиб, 740 минг тонна ип калава ишлаб чиқариш режалаштирилган.
Ўзбекистон – Россия: нефть соҳасида ҳамкорлик янада мустаҳкамланмоқда

Пойтахтимизда “Ўзбекнефтгаз“ ва “Зарубежнефть“ акциядорлик жамиятлари (Россия) ҳамкорлигида корпоратив шартномани имзолаш ва “Andijanpetro” операторининг иш бошлашига бағишланган расмий маросим бўлиб ўтди. 

Маҳаллий ва россиялик соҳа вакиллари иштирок этган ушбу маросимда Ўзбекистон Республикаси энергетика вазирининг биринчи ўринбосари Жўрабек Мирзамаҳмудов ва “Зарубежнефть” акциядорлик жамияти бош директори Сергей Кудряшов сўзга чиқиб, нефть-газ соҳасида ўзаро ҳамкорлик мустаҳкамланиб бораётганини таъкидлади. 

2019 йилнинг 16 мартида “Ўзбекнефтгаз“ АЖ ва “Зарубежнефть“ АЖ томонидан асос солинган “Andijanpetro” МЧЖ ҚК фаолиятидан кўзланган мақсад Ўзбекистон ҳудудида амалдаги нефть конлари – Жанубий Оламушук, Хартум ва Шарқий Хартумда қазилма ишларини олиб боришдан иборат. 

Яна бир аҳамиятли жиҳати, янги оператор “Andijanpetro” МЧЖ ҚК жараёнда замонавий нефть саноати ускуналари ва технологияларини ҳамда нефть олишга доир инновацион усулларни қўллайди. Янги қўшма корхона ўзига ишониб топширилган ҳудудларда нефть қазиб олиш даражасини 3 баробарга оширишни мўлжалламоқда. Янги иш ўринларини яратиш, жалб қилинган мутахассисларнинг профессионал даражасини ошириш жараёни ҳам амалга оширилаётир. 

– Ушбу корхонага берилаётган конларда 10 йил мобайнида 13,6 миллион доллар инвестиция олиб кирилади ва шу йилларда қазиб олиши мумкин бўлган 86 минг тонна ўрнига 300 минг тонна нефть қазиб олинади, – деди Ўзбекистон Республикаси Энергетика вазирлиги бошқарма бошлиғи Беҳзод Норматов. – Қўшма корхонадаги давлатимиз улуши 50 фоиз бўлгани учун олинган даромаднинг 50 фоизи давлат бюджетига тушади. 

Тадбир доирасида “Andijanpetro” МЧЖ ҚКнинг Андижондаги офиси билан тўғридан-тўғри уланиш амалга оширилди ва унинг мутахассислари телекўприк ёрдамида тантанали маросимда иштирок этиш имкониятига эга бўлди. 
– Бугун ўзбекистонлик ҳамкасбларимиз билан ҳамкорликда 10 йиллик лойиҳани амалиётга татбиқ этишга киришдик, – деди “Зарубежнефть“ акциядорлик жамияти бош директори Сергей Кудряшов. – Бу лойиҳанинг қийинчиликлари ҳам бор. Гарчи берилган мавжуд конлардан фойдаланиш кўп йиллик тарихга эга бўлса-да, биз улардан нефть қазиб олиш ҳиссасини 3 баробарга оширишни мақсад қилганмиз. Қўшимча нефть олиш ҳисобидан Ўзбекистон бюджетига 50 миллион долларга яқин миқдорда маблағ келиб тушиши режа қилинган. 

Тадбир якунида “Ўзбекнефтгаз“ ва “Зарубежнефть“ акциядорлик жамиятлари ҳамкорлигида корпоратив шартнома имзоланди. 
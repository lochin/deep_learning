Ўзбекистон ва Япония ўртасидаги ўзаро ҳамкорлик янги босқичда

Ўзбекистон Республикаси Энергетика вазирлигида Япониянинг Савдо-иқтисодий ҳамкорлик бўйича бюроси – METI Бош директори Шино Хосака бошчилигидаги делегация билан учрашув бўлиб ўтди. Бу ҳақда вазирлик матбуот хизмати хабар берди.

Мулоқотда Ўзбекистон томони Япониянинг “Mitsubishi Corporation”, “Yokogawa Corporation” ва “Marubeni Corporation” каби компаниялари билан истиқболли ҳамкорлик ўрнатилганини таъкидлади. Қайд этилдики, мамлакатнинг бугунги кундаги сиёсати илғор технологияларни жорий этиш орқали республиканинг энергетика соҳасига тўғридан-тўғри инвестицияларни жалб этиш учун очиқдир.

Ўзбекистон Республикасининг газ-транспорт тизимини модернизация қилиш дастурининг иккинчи босқичида “Marubeni Corporation” компанияси билан газ инфраструктура объектларида диспетчерлик, назорат қилиш ва бошқарув маркази (SCADA), “Yokogawa” компанияси билан эса АСУТП тизимини жорий этишнинг имкониятлари муҳокама қилинди. 

Ўзбекистон томонидан “Навоий ИЭС” АЖда қурилаётган 4 та буғ-газ қурилмаси, “Сирдарё ИЭС”да давлат-хусусий шериклик тамойили асосида қурилаётган буғ-газ қурилмаси қурилиши каби лойиҳаларни молиялаштиришда ҳамкорлик қилиш таклифи билдирилди. Ушбу лойиҳалар электр энергетикаси соҳасининг салоҳиятини оширишга қаратилган бўлиб, бу борада эҳтиёт қисмлар етказиб бериш, доимий назоратлар учун техник маслаҳатлар бериш, шеф-муҳандислар тайёрлаш ҳамда буғ-газ қурилмалари бўйича масофавий назорат ўрнатиш йўналишларида ҳамкорлик қилиш мумкин.

Маълумот ўрнида таъкидлаш мумкинки, JICA маблағлари ҳисобидан Япония компаниялари бугунги кунда “Навоий ИЭС” ва “Тўрақўрғон ИЭС”да буғ-газ қурилмаларини қуриш каби энергетика соҳасидаги лойиҳаларни муваффақиятли амалга оширмоқда.

“Ўзбекнефтгаз” АЖ ва “Mitsubishi Corporation” компанияси ўртасида таклиф этилаётган лойиҳаларнинг истиқболини ўрганиш асносида англашув меморандумини имзолаш ҳам кутиляпти. “Yokogawa Corporation” компанияси билан эса “Ўзбекнефтгаз” АЖ технологик жараёнларига автоматик бошқарув тизимларини жорий этиш бўйича англашув меморандумини имзолаган.
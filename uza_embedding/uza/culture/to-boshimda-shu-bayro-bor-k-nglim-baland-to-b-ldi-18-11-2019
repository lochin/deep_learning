То бошимда шу байроқ бор – кўнглим баланд тоғ бўлди

Ўзбекистон Республикаси Давлат байроғи қабул қилинганлигининг йигирма саккиз йиллиги кенг нишонланмоқда.

Ана шундай тантанали тадбирлардан бири Тошкент шаҳри Бектемир тумани марказида ўрнатилган маҳобатли Давлат байроғи ёнида ҳам бўлиб ўтди. Кўкда мағрур ҳилпираётган байроқнинг баландлиги 37 метрни ташкил этади.

Ҳарбий оркестр мусиқаси садолари остида фахрий қоровул Давлат байроғини саҳнага олиб чиқди. Ўзбекистон Республикаси Давлат мадҳияси янгради.

Тошкент шаҳар ҳокими ўринбосари Э.Шукуров, Бектемир тумани ҳокими Ш.Мамажонов, Республика Маънавият ва маърифат маркази раҳбари ўринбосари А.Юсупов, Ўзбекистон Ёзувчилар уюшмаси раиси ўринбосари Н.Жонузоқ сўзга чиқиб, давлат байроғи халқимиз учун тинчлик, фаровонлик тимсоли эканини қайд этиб, барчани ушбу байрам билан самимий табриклади.

Таъкидланганидек, байроғимиз фақатгина Ўзбекистон Республикаси давлат рамзи эмас, у шу юртда туғилиб, шу заминнинг меҳридан қониб яшаётган барча эл-элатларнинг тинчлик ва аҳиллик тимсолига, қалбларни-қалбларга яқинлаштирадиган, дилларни-дилларга улайдиган воситага айланган.

Давлат рамзларида Ватаннинг суврати, меҳру-таровати, халқнинг мардонавор ўтмиши, бугунги фидокорлиги ва истиқболи намоён бўлади. 28 йилдан буён бу муқаддас туғ энг олий саҳналар, энг юқори марраларда, зафарли қўлларда баланд кўтарилмоқда, шавқу завқ билан кўзларга суртилиб, лабларга босилмоқда.

– Дунёда давлатлар кўп, ҳар бирининг ўз рамзи бор, – деди Ўзбекистон Ёзувчилар уюшмаси раиси ўринбосари Н.Жонузоқ. – Давлатимиз байроғи энг чиройли, энг кўркам, энг маъноли бадиий асарлардан биридир. Байроғимиз ёруғ ранглардан иборат. Бу эса халқимизнинг эътиқодини, тийнатидаги ёруғликни, беғуборликни ифодалайди, десак бўлади. Бу фақат ўзбекистонликлар эмас, хорижий давлатларда ҳам эътироф этилади. Сўз билан ифодалаб бўлмас энг нозик туйғуларни ҳам Давлатимиз байроғи ифодалаб турибди.

Н.Жонузоқ Давлатимиз байроғи қабул қилинганлигининг йигирма саккиз йиллиги муносабати билан ёзилган шеърини ўқиб берди.

Ҳуррият байроғи

То бошимда шу байроқ бор – кўнглим баланд тоғ бўлди,
Орзуларим гулга кириб, шовуллаган боғ бўлди.

Зулмат босган юрагимга ёғду сочди юлдузлар,
Инжа, нозик ҳилоли ҳам тўлиб, ойдин моҳ бўлди.

Таъзим айлаб, лабим боссам, юксаламан, шу байроқ.
Олам узра ҳилпираган кундан вақтим чоғ бўлди.

Ҳурриятнинг шамолида кўркам рақсин кўролмай,
Чўлпон, Фитрат, Қодирийдай зотлар бағри чок бўлди.

Ўроқ-болға зарбасидан сачраган қон доғлари
Эрк туғининг тўлқин-тўлқин эпкинидан пок бўлди.

Қуллик битди. Тождор бўлиб, шу байроқнинг остида
Шоҳсупага чиққан ўзбек ўғлонлари шоҳ бўлди.

Нодир бўлдим мен ҳам элда, оқди севинч ёшларим,
Кўзёшларим рангин шода – мовий, яшил, оқ бўлди!

Тадбир давомида отлиқ парад майдон бўйлаб Давлатимиз байроғини олиб ўтди. Ҳарбий оркестр, таниқли хонандалар қўшиқлари ижро этилди. Ҳарбийларнинг кўргазмали чиқишлари барчага кўтаринкилик бағишлади.

20 та ретро автомобиль, 20 та байкер Бектемир туманидан Яшнобод туманидаги маҳобатли байроқ остига, сўнгра Халқлар дўстлиги саройи томон йўлга чиқди.

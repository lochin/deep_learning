Навоий қадрдон дўсти – ҳукмдорнинг топшириғини дарҳол бажара олмаган эди...

9 февраль – Алишер Навоий таваллуд топган кун

Алишер Навоий лирик мероси матншунослик нуқтаи назаридан бугунги кун талаблари ва имкониятлари даражасида мукаммал ўрганилмаганлиги, шоир ижодида лирик жанрлар хронологияси масаласи ҳанузгача XXI аср адабиётшунослиги даражасида қониқарли ҳал қилинмаганлигини таъкидлаш керак.

Мумтоз адабиёт намояндаларининг лирик меросини тадрижий ўрганиш имкони йўқ, чунки улар ижодидаги кичик лирик жанрларнинг яратилган йиллари маълум эмас. Бу жиҳатдан Алишер Навоий мероси ўта ноёб имконият ато этган. Улуғ шоирнинг тўққиз девонидан саккизтасининг (“Девони Фоний”дан ташқари) шоир ҳаётлик пайтида турли йилларда кўчирилган мўътабар нусхалари етиб келган. Жумладан, шоир илк бор ўз қўли билан тартиб берган “Бадойиъ ул-бидоя” девонининг тўртта, “Наводир ун-ниҳоя”нинг учта нусхаси мавжуд бўлиб, улар 1480-1487 йилларда кўчирилган. Бундан ташқари, 1492-1499 йилларда кўчирилган икки терма девон (Тошкент ва Нью-Йорк нусхалари), “Хазойин-ул маоний”нинг 1498 ва 1499 йилларга мансуб Санкт-Петербург ва Душанбе нусхалари. Буларга таянган ҳолда шоир ижодининг тарихий ва тадрижий такомилини кузатиш имконига эгамиз.

Бугунги кунда биз қўл остимизда мавжуд бўлган тўрт девон – Султонали Машҳадий тартиб берган “Илк девон”, 1471 йили Шерозда туркман шоири ва хаттот Анисий кўчирган “Оққўюнли мухлислар девони”, 1480 йилда тайёрланган “Бадойиъ ул-бидоя”нинг Париж нусхаси ва шу девоннинг 1486 йилга оид Тошкент нусхаси билан қиёслаб ўрганиш натижасида шоир ижодидаги лирик жанрлар хронологиясига доир фикрни айтиб ўтишимиз мумкин.

Ўтган йили Афтондил Эркиновнинг саъй-ҳаракатлари билан “Бадойиъ ул-бидоя”нинг Париж миллий кутубхонасида сақланувчи 1480 йили кўчирилган қўлёзмасининг электрон варианти қўлимизга етиб келди. Натижада бугун бизнинг қўлимизда “Бадойиъ ул-бидоя”нинг Париж нусхаси, 1486 йилда кўчирилган Тошкент нусхаси, Илк девон ва “Оққўюнли мухлислар девони” факсимилелари йиғилиб қолди. Шундан фойдаланиб, “Бадойиъ ул-бидоя”нинг илк кўчирилган нусхасини юқоридаги манбалар билан дастлабки қиёсий таҳлилини илм аҳлига ҳавола қилишни ният қилдик.

Маълум бўлишича, шоир 24 ёшида кўчирилган “Илк девон”даги 391 ғазалдан 45 таси шоир 30 ёшлик чоғида тузилган “Оққўюнли мухлислар девони”га ва 117 таси “Бадойиъ ул-бидоя”нинг Париж нусхасига ўтган экан. Қайд этиш лозимки, кейинги 117 ғазал ҳисобига олдинги 45 ғазал ҳам қўшилиб кетган, яъни ушбу 45 ғазал ҳар уч девон таркибида учрайди. “Оққўюнли мухлислар девони”даги 223 ғазалнинг юқоридаги 45 тадан ташқари яна 158 таси “Бадойиъ ул-бидоя”нинг Париж нусхасида қайтарилади. Шундай қилиб, Навоий 39 ёшида илк марта ўзи тартиб берган девонда келтирилган 731 ғазалдан 275 таси олдинги икки девондан олинган бўлиб, бу девонга олдингиларида учрамаган 456 ғазал мавжуд бўлиб чиқмоқда.

Албатта, бу ҳисоб-китоблардан шоир 24 ёшигача 391 ғазал ёзган, 30 ёшигача яна 178 та ғазал, 39 ёшигача эса янги 456 та ушбу жанрдаги шеър ижод қилган экан, деб хулоса чиқариш тўғри эмас. Лекин бир нарса аниқ. “Илк девон”даги 391 ғазал ҳижрий 870 йилдан кейин яратилган эмас. Худди шунингдек, “Оққўюнли мухлислар девони”даги 178 та янги ғазал 1471 йилдан кейин ижод этилган деб бўлмайди. “Бадойиъ ул-бидоя”нинг 1480 йилги илк нусхасидаги шеърлар эса, албатта, шу қўлёзмада битилган санадан олдин ёзилган. Биз учун энг муҳими шу.

Ҳар уч девондаги бошқа шеърларни қиёслайдиган бўлсак, “Илк девон”даги “Не вўсмаву не кесмадур ул зулфи сумансой, не ғамзайи жоду” деб бошланувчи мустазод ва “Шарбати “юҳйил-изом” эрни майи нобиндадур” деб бошланувчи мухаммас “Бадойиъ ул-бидоя”нинг Париж нусхасига умуман кирмаган. “Илк девон”даги 41 рубоийдан 21 таси Париж қўлёзмасига кўчиб ўтган, 20 та рубоий тушиб қолган. “Илк девон”даги мухаммас “Оққўюнли мухлислар девони”да ҳам қайтарилган, аммо ундаги “Эй, ҳуснунгга зарроти жаҳон ичра тажалло, мазҳар санга ашё” деб бошланувчи биргина мустазод янги. Яна бу девонда юқоридаги мухаммасдан ташқари 2 та янги мухаммас (“Маснади ҳусн узра токим кўрмишам ул шоҳни”, “Ҳалқайи зулфунгда кўнглум бўлғали ғам маҳрами” жами 3та мухаммас) ва 1 таржеъбанд (“Эй, кирпики нешу кўзи хунхор...”) мавжуд. Бошқа жанрдаги шеърлар йўқ. “Бадойиъ ул-бидоя”нинг Париж нусхасида эса бирорта мустазод, мухаммас, таржеъбанд йўқ. Унда 446 та янги ғазалдан ташқари фақат кичик лирик жанрлар – 16 янги рубоий, 35 муаммо, 23 фард, 4 туюқ ва 1 чистон бор, холос.

Энди “Бадойиъ ул-бидоя”нинг Париж ва Тошкент нусхаларини қиёслайдиган бўлсак, Париж нусхасида 731 ғазал, Тошкент нусхасида 657 та ғазал мавжуд бўлиб, орада 74 та ғазалга фарқ қилмоқда. Аммо Тошкент нусхасида мавжуд бўлган 3 таржиъбанд, 41 қитъа, 3 мустазод ва 5 мухаммасдан бирортаси Париж нусхасида йўқ. Ваҳоланки, бу жанрлардаги шеърларнинг баъзилари 1480 йилдан олдин яратилганлигини юқорида кўриб ўтдик. Рубоий, туюқ, чистон ва фардлар сонида ҳам орада катта фарқлар бор. Ҳар икки нусхани диққат билан ўрганиш натижасида маълум бўлдики, Париж нусхасидан 79 ғазал Тошкент нусхасига ўтмаган экан. Ушбу рўйхатдаги 3 ғазалдан ташқари барча шеърлар (76 ғазал) “Наводир ун-ниҳоя“ девонига ўтказилганлиги аниқ бўлди.

Шундай қилиб, “Бадойиъ ул-бидоя”нинг шоир ҳаётлигида тартиб берилган турли нусхалари ўз таркибига кўра бир-биридан жиддий фарқ қилиши маълум бўлмоқда. Биз уларнинг ҳеч бирини муаллиф иродасидан ташқари котибларнинг ўз ихтиёрига кўра эркин шакллантирилган деб тасаввур қилишимизга асос йўқ. Алишер Навоийнинг ўша даврдаги ижтимоий мавқеини ва шоир табиатидаги ўта талабчанликни назарда тутганда бундай “бебошлик” давр руҳига ҳам мувофиқ келмайди. Демак, барча нусхалар муаллиф изланишлари сифатида қабул қилиниши мақсадга мувофиқ. “Мукаммал асарлар тўплами”нинг 1987 йилда нашр этилган биринчи жилдини эса тузувчилар томонидан давр талабларини ҳисобга олиб тузилган йиғма девон сифатида қабул қилиш керак бўлади. Юқоридаги келтирилган фактлар ва “Бадойиъ ул-бидоя”нинг Тошкент нусхасига киритилмаган 106 ғазалдан 90 тасининг шоир ташаббуси билан тузилган иккинчи девон “Наводир ун-ниҳоя” таркибида учраши бизнинг бу мулоҳазаларимизни қувватлайди.

Алишер Навоий девон тузишни шу ёшгача ёзган шеърларини қофиясига кўра алфавит тартибига солиб бир тўпламга йиғиб қўйиш деб тушунган эмас. У “Бадойиъ ул-бидоя” девонининг биринчи нусхасини шакллантирган пайтида айни 38-39 ёшларда эди. Шоир ўзи суйган Хўжа Ҳофиз изидан бориб девонга махсус кириш ғазалини яратди ва унда ўз ижодий дастурини баён қилди. Мухлислар тузган олдинги икки девонда бундай фалсафий умумлашма ғазал йўқ эди. Девон тайёр бўлди ва оққа кўчирилди. Аммо шоирнинг ўз ишидан кўнгли тўлмаган чоғи. Навоий қадрдон дўсти ва юрт ҳукмдорининг таклиф ва топшириғини дарҳол бажармаганининг сабаби ҳам ўзининг мукаммал ҳаёт ва ижод фалсафасини шакллантирмай туриб девон тузишга журъат қилмаганидан эди. Ниҳоят мутлақо янги ўзига хос фалсафий ғазал дунёга келди ва девон тузилди. Аммо ҳануз шоир ўз ишидан қониқиш ҳосил қилмади. Чунки китобнинг кириш қисми мукаммаллик касб этган бўлса-да, хулосаси йўқ эди. Яъни, 1480 йилги девонда “Ашрақат” бор эди-ю, “Кетур соқий, ул майки, субҳи аласт...” ҳануз ёзилмаган эди. Шоир вазифа олган пайтида мавжуд шеърларини ҳисоблаб, икки девонга тақсимлаш ҳақида бир қарорга келган. Булар “Бадойиъ ул-бидоя” (бошланиш) ва “Наводир ун-ниҳоя“ (якунланиш) бўлиши керак эди, аммо уларнинг ички таркиби қандай бўлиши лозимлиги ҳақида тугал фикр ҳануз йўқ, шоир ҳануз тараддудда эди.

“Оққўюнли мухлислар девони”да мавжуд бўлган, яъни шоир 30 ёшигача ёзиб тугаллаган 1 таржибанднинг биринчи девонга киритилмаганлиги сабаби балки унинг иккинчи девон таркибига киритиш мўлжали билан боғлиқ эди. Аммо бу орада янги таржибандлар ёзилди ва шоир ўз ҳаёт ва ижод фалсафаси мукаммаллашганлигини сезди. Энди Навоий янги уфқларга интила бошлади ва ижод йўлининг биринчи босқичини мукаммал якунлаштириш имкони ва заруратини чуқур ҳис қилган ҳолда ниҳоят “Бадойиъ ул-бидоя”нинг иккинчи, мукаммал концептуал вариантини яратди. Бу иш 1482 йил қўлёзмаси – ҳозирги Британия музейида 401 инвентар рақами остида сақланаётган ноёб матнда ўз аксини топган эди. Шу билан шоир ўз ижодий такомилидаги биринчи давр – лирик шеърият даврини тўлиқ қониқиш билан якунлаб, иккинчи даврнинг асосий меваси – “Хамса” достонларини яратишга киришди.

Муҳаммаджон ИМОМНАЗАРОВ,
Тошкент давлат шарқшунослик
институти профессори.
«Дунё» сўзида қандай маънолар мужассам?

Она тилим - олтин сандиғим

Ит нега қопади?

Ўзимизнинг ўзбекча қоп қадимги туркий сўз. Ёпиш, беркитиш маъносида келади. Қопламоқ ― беркитмоқ демак. Қопқоқ ҳам шу маънода.

Тошкентнинг бир дарвозаси Тешик Қопқа бўлган. Жой номи сифатида бу ном сақланиб қолган. Истамбулда Қапали Чарши деган расталар мажмуи, машҳур бозор бор. Шарқ бозори ҳам дейдилар. Кўп чақиримларга чўзилиб кетган, усти беркитилган, яъни қопали ― туркча талаффузда қапали расталарнинг Чарши номи ҳам қадимги туркий атама. Биз Тошкентнинг машҳур бозорини Чорси деймиз. Бу исм баъзилар ўйлагандек форсча чор сув, яъни тўрт ариқ эмас, тўрт томонни англатувчи чор су ҳам, белбоғ маъносидаги чорси ҳам эмас экан. Туркий тилда чорси, чарши деб бозор аталар экан. Бу номнинг ҳозиргача сақланиб қолгани Тошкентнинг ҳам, бозорнинг ҳам қадимийлигидан далолат. Чорси Самарқанд дарбозага туташган. Самарқанд орқали Тошкентнинг Буюк ипак йўлига боғлангани маълум. Сўз замирида ётган тарихнинг яна бир ёрқин мисоли.

Дунё

Ўйласам, дунё сўзида бир дунё маъно бор экан. Дунё экан, дунёи дун, бир кам дунё, бир дунё, дунё-дунё, дунёнинг ишлари, дунёга келиш, дунёдан кетиш, дунё кўриш, дунёни англаш, дунё топиш, дунё йиғиш, дунёга сиғмаслик, дунё ғами, бевафо дунё... санайберсам адо бўлмайди.

Бу ибораларнинг ҳар бирида неча маъно товланишлари бор. Сўз уммонининг миқёсини тасаввур қилиш учун биргина сўзнинг барча оҳанг ва рангларини хаёлдан ўтказмоқ кифоя.

Шоир ва адиб Асқад Мухторнинг, "Мен дунёга келиб, дунё орттирдим", - деган машҳур сўзи бор. Одатда, дунё орттириш, деганда мол-мулк йиғиш тушунилади. Лекин шоирнинг орттирган дунёси моддий дунё эмас, балки эзгулик, гўзаллик, қадр-қиммат, меҳр-оқибат сингари маънавий хазинадан иборат. Ушбу иборада мени хаёлга чўмдирган савол ― дунё сўзининг бойлик маъносида келиши. Борлик ва йўқлик, ўтмиш ва келажак, бор мавжудот сингари поёнсиз фалсафий тушунчаларни қамраган бу сеҳрли сўзнинг мол-мулк деган жўн маъноси қаердан келди?

Тилимизда мулки олам, моли дунё, деган изофали иборалар бор. Оламнинг мулки, дунёнинг моли маъносида. Моли дунё халойиқ тилида молу дунёга айланиб, изофа боғловчи қўшимча маъносига кўчди. Дунёнинг моли ― мол ва дунё шаклини олди. Дунё ҳам мол-мулк маъносини қабул қилди. Одамлар сўз қирсқартишга омил эмасми, молу дунё деб ўтирмай дунёнинг ўзини айтадиган бўлдилар. "Мен дунёга келиб, дунё орттирдим" деган сатрнинг дунёга келиш сабаби шу экан.

Бахт омад ― форсий тилда, бахт келди, демакдир. Бу икки сўз ҳам бахту омад шаклини олиб, ўртага ножўя тушиб қолган боғловчи омад сўзини ҳам бахт ёнига қўйиб, уларни тенг маъноли сўзларга айлантирган. Натижада биз бахт келди, деб ҳам, омад келди, деб ҳам айтамиз ва беихтиёр, келди келди, деганимизни билмай қоламиз.

Эркин ВОҲИДОВ,

Ўзбекистон халқ шоири

"Сўз латофати" китобидан 


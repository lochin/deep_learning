Дунёнинг етакчи авиакомпаниялари Хитойга парвозни бекор қилмоқда

“American Airlines” авиакомпанияси касаба уюшмаси ходимлари коронавирус эпидемияси сабабли Хитойга парвозлар маълум муддат тўхталишини талаб қилиб авиакомпанияга нисбатан суд даъвоси билан чиқди.

Учувчиларнинг талабига борт кузатувчилар касаба уюшмалари ҳам қўшилди.

Жаҳондаги энг йирик авиаташувчилардан бири ҳисобланган “American Airlines” ҳар куни АҚШдаги учта аэропортдан Хитойга бир нечта самолёт парвозларини амалга оширади.

Даъво аризасида таъкидланишича, ҳозирда коронавирус инсонлар саломатлигига жиддий хавф туғдиради. Касаба уюшмалари раҳбари учувчиларга мурожаат қилиб, Хитойга бўладиган парвозлардан воз кечишга чақирди.

“American Airlines” 1 февралдан бошлаб Пекин ва Шанхайга Лос-Анжелесдан бўладиган парвозларни бекор қилди, аммо Далласдан парвозлар давом этмоқда, дейилади “Bloomberg” хабарида.

Американинг бошқа йирик “United Airlines” ва “Delta” авиакомпаниялари Хитойга парвозларни кескин қисқартирди. Жаҳондаги бир нечта йирик авиакомпаниядан, жумладан “British Airways”, “Lufthansa”, “Virgin Atlantic” ва “Air France” ҳам Хитойга парвозларни тўхтатди.

2003 йилги пневмония эпидемияси вақтида ҳам Хитойга парвозларни тўхтатмаган “Air France”, 30 январь куни экипаж аъзоларининг талабларига биноан Пекин ва Шанхайга парвозларни бекор қилди.

31 январь куни кечқурун АҚШ Давлат департаменти америкаликларга расман мурожаат қилиб, Хитойга бормасликни тавсия қилди. Бу эҳтиёт чорасининг тўртинчи даражаси ҳисобланиб, асосан ҳарбий можаролар юз бераётган мамлакатларга нисбатан жорий қилинади.​

РАҚАМЛИ ГЕОСИЁСАТ: Ғарб мамлакатларининг ташвиши​ – Хитой киберхавфсизлик бўйича етакчига айланмоқда​

Янги Буюк Ипак йўли технологик ва рақамли соҳага йўналтирилиб, Хитой дипломатиясининг бир қисми бўлишни бошлаган пайтда геосиёсат тизимида ҳам пайдо бўлди.

Си Цзинпин ҳукумати 2013 йилда янги Ипак йўли ташаббусини эълон қилганидан икки йил ўтгач, Буюк Ипак йўлининг иқтисодий камарини ташкил этувчи олтита қуруқлик ва денгиз коридорлари пайдо бўлди.

2020 йилга келиб эса Хитойни Европа билан боғлайдиган “Буюк ахборот йўли”нинг очилиши якунланди. “Рақамли Ипак Йўли” деб номланувчи бу лойиҳа орқали Хитой ўзининг “миллий технологик лидерлари”ни халқаролаштириш жараёнининг иккинчи босқичига чиқди.

1999 йилдаги Хитойнинг “Going Global” сиёсати "ZТE" ва "Huawei" сингари компанияларни халқаро бозор билан рақобатлашиш даражасигача олиб чиққан бўлса, янгиланган иккинчи босқичда Хитойда атиги йигирма йил ичида ташкил қилинган улкан технологик гигантлар қўшилди.

20 йил олдинги “Going Global” стратегияси бугунги кундаги Рақамли Ипак йўлининг илк асоси бўлиб, у Хитой томонидан янги Ипак йўлини жорий этишда қатнашувчи альянслар фойдасига ишлайди.

Мисол учун, анча йил олдин Ўзбекистонга ҳар-хил контрабанда йўллари билан кириб келадиган Хитой телефонларининг сифатини эсланг, бу телефонларнинг на номи ва на сифати бор эди.

“ХИТОЙ ТЕЛЕФОН” “ПАСТ СИФАТЛИ” ДЕГАН СЎЗ БИЛАН БОҒЛИҚМИ?
“Хитой телефон” деган атама бизда “паст сифатли” деган сўз билан боғлиқ эди гўё. Ҳозирда эса Хитойнинг йирик гигантлари чиқараётган телефонлар нафақат бизнинг бозорда, балки дунё бозорида ҳам рақобатбардош маркаларга айланиб улгурди.

АҚШ гигантлари билан рақобатлашадиган технологик компанияларни яратиш учун Хитойга йигирма йил етарли бўлди. Ушбу рекорд вақт ичида Пекин Хитойнинг рақамли иқтисодиётини ривожлантирадиган технологик гигантларни ишлаб чиқишга муваффақ бўлди.

Бу эса 2018 йилда ялпи ички маҳсулотнинг 34,8 фоизини ташкил этди. BАТ номи билан яхши танилган "Alibaba", "Tencent" ва "Baidu" компаниялари Хитой иқтисодиётини ўзгартирган технологик инқилобнинг бир қисми бўлиб, янги Ипак йўли мамлакатларида технологик экосистемани тавсифловчи рақамли иқтисодиёт моделлардир.

Атиги йигирма йил ичида Хитойдаги электрон тижорат глобал бозор улушининг 42 фоизини ташкил этди. Рақамли тўловлар эса хитойлик истеъмолчиларнинг рақамли тенденциялари ичидаги энг машҳурига айланди.

Масалан, мобил алоқа орқали АҚШга қараганда 11 марта кўпроқ транзакциялар амалга оширилди. Хитой гигантлари томонидан Ипак йўли дипломатияси ўрнатилган мамлакатларга, муҳим технологик сармоялар киритилди. Ушбу дипломатиянинг мақсади Рақамли ипак йўлини қуруқлик ва денгиз йўналишлари каби глобал геосиёсат учун муҳим аҳамиятга эга бўлган ташаббусга айлантиришдир.

Катта технологик гигантларнинг Ипак йўлидаги мамлакатлар бўйлаб кенгайиши Рақамли Ипак йўли тармоғини ташкил қилади ва энг катта технологик инвестицияларни айнан шу давлатлар олади.

Масаслан, "Alibaba"нинг онлайн-тижоратда устунлиги Малайзияда рақамли эркин савдо зонасини яратишга ёрдам берди, бу янги Ипак Йўлининг логистик таркибий қисмини мустаҳкамлади. Куала Лумпурни эса минтақанинг электрон марказига айлантирди.

Бундан ташқари, "Alibaba"нинг Малайзиядаги “Ақлли шаҳар” дастурига киритган сармояси Камбоджада "AliPay" орқали электрон тўловлардан фойдаланишни кенгайтириш бўйича келишуви, Шри-Ланка туризм қўмитасининг эса "Alibaba Group"нинг сайёҳлик платформаси бўлган "Fliggi" билан шартномаси каби кейслар ушбу гигант компанияни Рақамли Ипак йўлини қуриш йўлида Хитойни энг фаол воситалардан бирига айлантирмоқда.

ҒАРБ МАМЛАКАТЛАРИНИНГ ТАШВИШИ​

Рақамли Ипак йўли ҳам телекоммуникация инфратузилмаси ҳисобланади. 2013 йилдан бери Хитой Рақамли ипак йўли учун 17 миллиард доллар сармоя ажратган, бундан онлайн савдо лойиҳалари ва мобил тўлов тизимлари бўйича шартномалар учун 10 миллиард доллар сарфланган бўлса, телекоммуникация ва оптик толали тармоқларни жойлаштиришни якунлаш учун камида 7 миллиард доллар сарфланган.

Рақамли инфратузилмаларга киритилаётган инвестициялар ташаббуси, шубҳасиз Хитой дипломатияси учун ўсиб борадиган аҳамият касб этади. Ушбу ташаббусларнинг энг асосий флагмани Хитой-Покистон иқтисодий йўлаги ҳисобланади. Ушбу иккала мамлакатни боғлайдиган 820 км.лик оптик-толали кабель ётқизилиши, бу йўлак узунлигини маъжозий маънода ҳам узайтирди. Бунга қўшимча равишда Хитой компаниялари Камерун ва Бразилия ўртасида — Атлантик океани тубидан 6000 км.га чўзиладиган — оптик-толали кабель тортилишига ҳам ўз ҳиссасини қўшди.

Айрим Ғарб компаниялари, сув ости кабеллари бўйича киритган сармоялари етарли даражада қайтмаётганлиги сабабли бу ишдан бош тортмоқда.

Хитойнинг янги сув ости кабель тармоқларини қуришда иштироки эса юқорида келтирилган сабабга қарамай рақамли алоқаларини кенгайтиришни истаган давлатлар учун муқобил вариант ҳисобланади.

Хитой 2012 йилдан 2015 йилгача фақат материкни Тайван ва Гонконг билан боғлаш йўлида ишлаб, дунё бўйича 7% сув ости кабелини қуриш лойиҳаларида иштирок этган холос.

2016 ва 2019 йиллар оралиғида эса сув остидан кабель ўтказиш бўйича глобал лойиҳаларнинг 20 фоизини амалга ошира бошлади. Шундай қилиб, Шимолий Америка консорциумларига таалуқли инфратузилмалар Хитойнинг ўсиб бораётган таъсири туфайли рақобатга дуч келмоқда.

Хитойнинг киберхавфсизлик бўйича дунёда етакчига айланишга интилиши ва "Huawei"нинг Европа ва Осиё-Тинч океани минтақасида янги 5G тармоғини жойлаштириш бўйича мажбурияти Ғарб мамлакатларини ташвишга солди.

Шунингдек, "Huawei"нинг 5G технологиясидаги хавфсизлик ёриқларидан хавотирланишлари давлатга қарашли телекоммуникация компаниялари учун мустақиллик масаласини кучайтириб, технология геосиёсатидаги иккита қутбни яратишга туртки берди.

Аслида АҚШнинг технологик етакчилик ролини йўқотиб қўйиш хавфи Вашингтонни Пекиннинг интилишларини тўхтатиш учун янада қатъий позицияни эгаллашга мажбур қилди ва айнан шунинг учун ҳам "Huawei" иши, савдо урушини тугатадиган якуний келишувга қўшилди.

Хитойда рекорд вақт ичида ўзининг рақамли уланиш эҳтиёжларини қондириш ва ўз стандартларини экспорт қилиш имконияти пайдо бўлди, бу эса “Made in China-2025” лойиҳасини янада долзарб қилади.

Бу лойиҳага кўра, Хитой 2025 йилгача мамлакатда ишлаб чиқарилувчи технологияларнинг 70 фоиз компонентларини маҳаллийлаштирмоқчи, ҳозирда бу кўрсаткич 40 фоизга тенг.

5G технологиясини жорий этиш асосида иш бошлаган корхоналар оммалаша бошлаганда жамият дуч келадиган янги технологик эҳтиёжлар, технология иштирокчиларидан Интернет эркинлиги ва тармоқ хавфсизлигини сақлашни талаб қилади.

Вашингтон ва Пекин дипломатиялари ўртасидаги биринчи йирик технологик тўқнашувни "Huawei" келтириб чиқарди. Ушбу можарони ҳал қилиш, ҳар қандай ҳолатда ҳам исталмаган иккита технологик блокни келажакда бирлаштириш учун асос яратади.
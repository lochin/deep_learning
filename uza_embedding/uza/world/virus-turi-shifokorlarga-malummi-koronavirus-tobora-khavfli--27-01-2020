Вирус тури шифокорларга маълумми, коронавирус тобора хавфли тус олмоқда?!

Хитой Халқ Республикаси раиси Си Цзиньпин мамлакатдаги вазиятни “жуда оғир” деб атади, чунки тез тарқалаётган коронавирус – тожсимон вирус кўп одамларнинг умрига зомин бўлди, яна кўпчиликка юқди. 

Айни чоғда дунёнинг бошқа мамлакатларида ҳам коронавирусни юқтирган кишилар борлиги аниқланмоқда. Си Цзинпин 25 январь куни Коммунистик партия раҳбарлари мажлисида мамлакат “янги вируснинг тарқалишини тезлаштираётган оғир вазиятга дуч келгани”, шу пайтгача бунинг оқибатида 80 киши нобуд бўлгани, вирус яна 1 минг 975 кишига юққанини айтди.

Бироқ жаноб Цзиньпин мамлакат “ушбу жангда ғолиб бўлиши”ни айтиб, ватандошларини тинчлантирмоқчи бўлди. Айни дамда тобора кўпроқ шаҳарларга транспорт воситаларининг кириши ва чиқиши тўсиб қўйилаётгани ҳақида хабарлар тарқалмоқда.

Бўҳрон Хитойдаги энг катта байрам – ой тақвими бўйича Янги йил кенг миқёсда нишонланишига халақит берди. Мамлакатнинг Саёҳат хизматлари уюшмаси сайёҳлик агентликларига одамларнинг гуруҳ бўлиб саёҳат қилишини тўхтатиш зарурлигини билдирган.

25 январга келиб Пекин 41 миллиондан кўпроқ одам яшовчи 13 та шаҳарда карантин эълон қилди ва бу ҳудудларга кириш-чиқишни тақиқлади. Оқибатда ваҳимага тушган аҳоли орасида озиқ-овқат ва дори воситаларини керагидан ортиқ сотиб олиш жазаваси бошланди.

Куни кеча Хитой Соғлиқни сақлаш давлат қўмитаси янги вирус одамдан одамга юқишини тасдиқлади. Айтилишича, касалликни хасталанганлар билан мулоқотда юқтириб олиш мумкин. Шу боис бир неча давлат вирус тарқалишини олди олиш учун чора кўрмоқда. Хусусан, Осиё давлатлари аэропортларида йўловчилар текширилмоқда. Шунингдек Австралия, Бангладеш, Непал, Сингапур ва АҚШ аэропортларида ҳам назорат кучайтирилди.

ХХР соғлиқни сақлаш миллий комиссияси раҳбари Ма Цзяовейнинг Пекинда ўтказилган матбуот анжуманида айтишича, коронавируснинг табиати ҳақида маълумот кам, қолаверса, унинг мутацияси билан боғлиқ қандай таваккалчиликлар мавжудлигини айтиш қийин. Унинг қўшимча қилишича, вируснинг инкубация даври бир кундан 14 кунгача давом этади, бироқ касалланган кишилар уни бошқа одамларга ҳатто инкубация даврида ҳам юқтириши мумкин, бундай ҳодисалар 2002-2003 йилларда кузатилган оғир ўткир респиратор синдроми (Sars) даврида ҳам кузатилмаган. Бу эса вирус аломати йўқ одамлар ҳам касаллик ташувчилари бўлишини англатади, демакки, вирус тарқалиши билан курашиш ниҳоятда мураккаб бўлади.

АМЕРИКАЛИКЛАРНИ УХАНДАН ОЛИБ ЧИҚИШАЯПТИ

Хитойнинг бир неча минтақалари одамларнинг ҳаракатланишига сезиларли чекловлар жорий этишган. Касаллик ўчоғи 11 миллионли аҳолига эга Ухань шаҳрининг ёввойи ҳайвонлар бозори эканлигига ишонилади. Мана бир неча кундирки, Хубэй провинциясининг маъмурий маркази бўлмиш бу шаҳар карантинда, якшанбадан бошлаб эса Уханнинг марказий қисмида оддий автотранспорт воситаларининг ҳаракатига тақиқ қўйилди.

Ҳукумат бутун мамлакат ҳудудида, дўконлар, бозорлар, ресторанлар, шунингдек тармоқ дўконларида ёввойи ҳайвонлар савдосини ман этди. Маълумки, анъанавий Хитой таомлари асосан ёввойи ва экзотик ҳайвонлар, қуш ва судралиб юрувчилар рецептига асосланади.

Бизга яхши маълумки, АҚШ ва Хитой дунёдаги энг йирик савдо ва инвестициявий ҳамкорлардир. Айни пайтда Америка Давлат Департаменти сешанба кунидан эътиборан АҚШнинг Ухандаги консуллиги кўчирилишини хабар қилди. Консуллик ходимлари Хитойдан махсус авиарейс орқали олиб чиқилади. Давлат Департаменти баёнотида айтилишича, Сан-Францискога олиб борадиган авиақатновдан ХХРга бирор юмуш билан келиб қолган ва вирус юқтириб олиш хавфи остида турган бошқа америкалик фуқаролар ҳам фойдаланиши мумкин.

Британия вирусологлари эса хитойлик расмийларнинг вирус тарқалиши олдини олишга қурби етмай қолиши эҳтимоли ҳақида бонг ура бошлади. Бирлашган қиролликда ҳозирда ХХРдан сўнгги кунларда самолётда келган 34 киши текширилаётгани хабар қилинмоқда.

ВИРУС ҚАНДАЙ ТАРҚАЛМОҚДА

Хитойда вирус Хубэй провинциясидан чиқиб, бошқа вилоятларга, ҳатто мамлакат ташқарисига ёйилди. Гонконгда коронавирусга чалинганлик билан боғлиқ олтита ҳолат тасдиқланди, деб ёзади “South China Morning Post”. 

Уларнинг икки нафари Гонконгда яшовчилар, қолганлари Хитойдан келган. Гонконг расмийлари фавқулодда вазият эълон қилишди. ХХРнинг бошқа махсус маъмурий туманида коронавирус юқтириб олишнинг бешта ҳодисаси қайд этилди. Тайванда короновирус гумони билан 4 киши, шу жумладан, 11 ёшли қиз касалхонага ётқизилган.

“Taiwan News”нинг ёзишича, қизча январь ўрталарида Хитойга қайтган. Таиландда вирусга оид 5 та ҳодиса кузатилди.

Японияда хасталикнинг иккита ҳолати қайд этилди. Япон расмийлари Уханни тарк этишни истаган ўзининг барча фуқароларини олиб чиқиши мумкинлигини эълон қилди.

Мамлакат бош вазири Синзо Абэнинг айтишича, япон ҳукумати коронавирус ўчоғига айланган минтақадан ўз фуқароларини олиб чиқиш мақсадида Хитой расмийлари билан чартер рейс ташкил этиш устида иш олиб бораяпти.

Жанубий Корея ва Вьетнамда, Сингапур ва Непалда вирус аломатлари кузатилди. АҚШнинг учта штати – Иллинойс, Вашингтон ва Калифорнияда ҳам биттадан вирус ҳодисалари қайд этилди. Франция ҳам бундан мустасно эмас.

ВИРУС ТУРИ ШИФОКОРЛАРГА МАЪЛУМ

У олдин бир неча касалликларни келтириб чиқарган коронавируслар оиласига мансуб. Масалан, 2003 йилдаги оғир ўткир респиратор синдроми (Sars), шунингдек, 2012 йилдаги Яқин Шарқ респиратор синдроми (Mers) шулар жумласидан. Биринчи вирус ҳодисасида касаллик юқтириб олганларнинг 9 фоизи, иккинчи эпидемия чоғида 35 фоизи вафот этган.

ХАВФЛИ КОРОНАВИРУСЛАР ҚАЕРДАН ПАЙДО БЎЛАДИ?

Sars, Mers ва 2019-nCoV коронавирусларини авж олдирган вирусларнинг юқтирувчиси одамлар эмас, балки ҳайвонлар бўлгани айтилади. Улар инсон учун хавфли саналган кўплаб вирусларнинг ташувчиси саналади, аммо инсоннинг бевосита ҳайвондан вирус юқтириб олиш ҳодисалари ўта кам учрайди.

“Ҳаммасидан кўра кўпроқ турга оид деб аталувчи тўсиқ бор, буни одатда вирус ошиб ўтолмайди“, дейди Уорик университети профессориЭндрю Истон.

“Аммо кимдадир иммунитет пасайиши ёки вирусни ҳайвондан одамга ўтишига имкон берадиган яна қандайдир омиллар учраб туради, бу юқиш ҳолларининг ноёб ҳодисаси“, дейди олим.

Коронавирус инсонга ҳайвондан юқадиган ноёб ҳолатларда иш ўта жиддий тус олади. Шуни ҳам унутмаслик керак, ҳамма коронавируслар ҳам жуда хавфли эмас. Инсоният уларнинг агрессив бўлмаган турлари билан мунтазам тўқнаш келади. Бироқ бир мавжудотдан иккинчисига ўтадиганлари катта хавф туғдириши мумкин.

Маълумотларга кўра, энг катта ўлат келтирган пандемия 1918-1919 йилларда содир бўлган. Ўша пайтда кишиларнинг қушлардан грипп орттириб олгани эътироф этилади.

“Испанка” деб аталувчи вирус бир аср олдин 50 миллион кишининг бошига етган. Ҳозирги коронавируснинг бу қадар оғир эпидемия келтириб чиқариши борасида аниқ-тиниқ маълумотлар йўқ, бироқ вируснинг инсонга ҳайвондан ўтишининг аввалги ҳодисалари шифокорларни эҳтиёткорроқ бўлишини тақозо этади.

Хитойда коронавируснинг тарқалиши бу мамлакатда ўқиб-ишлаётган ўзбекистонликларни ташвишга солмоқда. Ижтимоий тармоқларда Хитойдаги ўзбекистонликлар ҳимоясиз қолаётгани, дўконларда озиқ-овқат тақчил бўлгани, вирусдан одамлар кетма-кет ўлаётгани ҳақида хабарлар ва видеолар қолдирмоқда.

Бироқ Хитойдаги юртдошларимизнинг айтишларича, айни пайтда Уханда бўлиб турган 30 нафардан зиёд талабалар билан Ўзбекистоннинг Шанхайдаги консуллиги вакиллари Хитойда оммабоп бўлган WeChat интернет тизимида гуруҳлар тузиб янгиликлардан мунтазам хабардор қилиб боряпти. Маслаҳатлар ҳам бериб борилмоқда. Уханда озиқ-овқат тақчиллиги йўқ. Дўконлар ишлаб турибди.

Германияда Наврўз байрами шукуҳи

Ўзбекистоннинг Франкфурт-Майн шаҳридаги Бош консулхонаси ҳамда Туризмни ривожлантириш давлат қўмитаси томонидан Франкфурт-Майн шаҳрида Наврўз байрами муносабати билан турли тадбирлар ташкил этилди.

Тадбирнинг расмий очилишида сўзга чиққан Франкфурт-Майн шаҳри ҳокимининг ўринбосари Сильвиа Вебер иштирокчиларни Наврўзи олам билан табриклаб, Ўзбекистоннинг бой маданияти, тарихи, урф-одатлари, анъаналари ва туризм салоҳиятини юқори баҳолади. Бу каби тадбирлар немис ва ўзбек халқлари ўртасида ўзаро бағрикенглик ва дўстлик алоқаларини ҳамда туризм соҳасида ҳамкорликни мустаҳкамлашда муҳим ўрин тутишини таъкидлади.

Тадбир давомида Туризмни ривожлантириш давлат қўмитаси кўмагида ижодий сафари ташкил этилган “Тасанно” гуруҳининг чиқишлари хорижлик меҳмонларда Ўзбекистон санъати ва маданияти ҳақида илиқ таассурот қолдирди. Шунингдек, тадбирда ўзбек халқ ҳунармандчилиги намуналари намойиш этилди.

Иштирокчиларга Ўзбекистоннинг туризм салоҳиятига оид немис тилида турли тарғибот материаллари тарқатилди.

Бундан ташқари, тадбир давомида Наврўз таомлари бўлган – сумалак, ҳалим, кўксомса, палов ва бошқа таомлар тайёрланиб, тадбир иштирокчиларига улашилди.

“Бугунги тадбирнинг ташкил этилганидан жуда хурсандман. Наврўз байрами дунёнинг кўпгина давлатларида кенг нишонланади, турли миллатлар маданиятида ўзига хос ўрин тутади. Алоҳида таъкидлаш ўринли, Ўзбекистонда туризм соҳасида амалга оширилаётган ислоҳотлар германияликларнинг катта қизиқишига сабаб бўлмоқда. Умид қиламанки, кейинги йил ҳам албатта бугунги каби тадбирни бирга нишонлаймиз” – дейди Франкфурт-Майн шаҳри ҳокимининг ўринбосари Сильвиа Вебер.

“Бугун франкфуртликлар ажойиб мусиқа ва ўзбекча рақсларга гувоҳ бўлишмоқда, авваллари ҳеч қачон тотиб кўрмаган сомса ёки паловларни тотиб кўриш имкониятига эга бўлишди. Албатта, Ўзбекистонга саёҳат қилиб, тарихий шаҳарларни, ўзбек халқининг бой урф-одатлари, миллий либослари-ю ажойиб табиати билан яқиндан танишиш ниятидаман.” – дейди Франкфурт-Майн шаҳри маҳаллий кенгаши депутати Альбина Нацаренус-Феттер. 

Туризмни ривожлантириш давлат қўмитаси делегациясининг ташрифи давом этмоқда.

Туризмни ривожлантириш давлат қўмитаси матбуот хизмати.
Энди Мўғилистонда Ўзбекистон ҳақида кўпроқ билишади


Ўз даврида Мўғулистоннинг биринчи космонавти Ж.Гуррагча ҳамюртимиз Владимир Жонибеков билан космосга бирга учган эди. Яна бир маълумот 1970-1990 йилларда Ўзбекистонда мўғилистонлик кўплаб ёшлар таҳсил олган. 

Мўғилистон аҳолисининг асосий қисми буддавийлар бўлган мамлакат бўлиб, улар Сурхондарё вилояти Буддизм динининг ривож топиши ва унинг Шарққа томон тарқалишида муҳим ўрин тутишини яхши билишади.

Шу боис ҳам Мўғулистоннинг Ташқи ишлар вазирлигида “Ўзбекистон Республикаси ва Мўғилистон ўртасида икки томонлама дўстлик муносабатларини мустаҳкамлаш ва ривожлантиришда халқ дипломатиясининг ўрни” мавзусидаги давра суҳбатида кўплаб илиқ фикрлар айтилди.

Мўғулистоннинг Туризм ва атроф-муҳит вазирлиги, Миллий хавфсизлик Кенгаши ҳузуридаги стратегик тадқиқот институти, Халқаро муносабатлар институти, Дўстлик ташкилоти, Жамоатчилик муносабатлари иттифоқи, Мўғил-Ўзбек дўстлик жамияти ҳамда хусусий туризм ташкилотлари вакиллари иштирок этган учрашувда Ўзбекистон Республикаси Туризмни ривожлантириш давлат қўмитаси вакиллари мамлакатимиз туризм салоҳиятини тарғиб қилиш ва танитиш бўйича тақдимот ўтказди.

Учрашув сўнгида икки томонлама дўстлик ва ҳамкорлик алоқаларини ривожлантириш мақсадида Мўғилистон Ташқи ишлар вазирлиги икки давлат ўртасида туризм, савдо, иқтисодий ва маданий соҳада ҳамкорлик қилиш учун Ўзбекистонга ташриф буюришини маълум қилди.
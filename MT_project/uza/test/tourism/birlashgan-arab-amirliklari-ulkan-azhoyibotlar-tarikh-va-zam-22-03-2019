Бирлашган Араб Амирликлари – улкан ажойиботлар, тарих ва замон уйғунлашган диёр

Бирлашган Араб Амирликлари қадим тарихга эга кўп археологик ёдгорликларга бой бўлса-да, бугунги кунда замонавий араб архитектураси, инновациялар ва илғор технологиялар мамлакати сифатида ном қозонган. У инсонга саҳро узра ястаниб ётган ривожланган ва сершовқин шаҳардан тортиб мавжланиб оқадиган денгиз соҳилига туташ манзилларда яшаш имконини берувчи ҳаёт мўъжизасидир.

Қуйида “Дунё бўйлаб” туркуми доирасида ушбу мамлакат ажойиботлари ҳақида ҳикоя қиламиз.

Табиат мўъжизалари

Бирлашган Араб Амирликлари ўзига хос ҳайвонот ва наботот дунёси билан ажралиб туради. Хусусан, океан соҳилида жойлашган Фужайра ниҳоятга гўзал шаҳарлардан. Ал-Айн воҳаси, Бурайли яқинидаги маданий манзилга айлантирилган Хили воҳаси ҳам бетакрор табиатга эга.

Қиш ўчоғи тор деган нақлнинг араб диёрлари учун бегона экани барчага маълум. Аксинча, қиш мавсумида бу диёрларга, инчунин, БААга келган инсон кўплаб табиат мўъжизаларига гувоҳ бўлади.

Қишда бу мамлакатда Сибирдан, Марказий Осиёдан учиб келган қушлар макон топади. Европа ва Яқин Шарқ мамлакатларида учрайдиган қушларнинг учиб ўтишини кузатиш шароити ҳам бор.

БАА шаҳарларининг бетакрор қиёфаси

Дубай. Сиз олти ва етти юлдузли меҳмонхоналар ҳақида эшитганмисиз? Дубайда сиз ана шундай меҳмонхоналарни кўришингиз мумкин: (”Бурж ал-Араб” ва ”Жумейра Бич”). Дубай – замонавий меъморчиликнинг энг чўққисидир. Ушбу амирликда қурилган қадимий Бастакин, Ал-Фаҳиди қалъаси, Жумейра масжиди, Шайх Саид саройи, шунингдек, ҳайвонот боғи ва Wild Wadi – энг катта аквапарклардан бири мавжуд. Дубайдаги тарихий музейларда эса араб дунёсининг ноёб экспонатлари сақланади.
Шаржа Амирликда аҳолиси ва ҳудуди катталиги бўйича 3-ўринда туради. Мамлакатнинг муҳим маъмурий маркази ҳақида сўз борганда шайх саройи, Саудия Арабистони қироли томонидан бунёд этилган масжид бу шаҳарнинг ўзига хос рамзи эканини таъкидлаш зарур. Шунингдек, нефть оқимининг рамзи бўлмиш дунёдаги энг баланд фавворалардан бири ҳам айни шу ерда жойлашган.

Рас ал-Хайма шаҳри қадимда “Жулфор” деб аталган ва бу ерларда қароқчилар кўп бўлган. Шу боис узоқ вақтлар савдогарлар учун бу манзиллардан ўтиш хавотирли саналган. Жулфор денгизчилари эса узоқ мамлакатларга “доу” – ёғоч қайиқларда саёҳат қилган. Ўз даврида 400 нафаргача одам сиққан араб қайиқлари Хитойгача сузиб боргани бу манзилларда денгиз илми ва қайиқсозлик юқори даражада ривожланганидан далолат.
Шаҳарнинг асосий диққатга сазовор маскани “Масафи” минерал сув манбаидир. Бу сув манбаи бутун амирликни минерал сув билан таъминлайди.

Абу-Даби шаҳрини “Амирликларнинг боғ шаҳри” деб ҳам аташади, “Ал-Айн” воҳасида жойлашган. Ушбу воҳа ўзининг ҳайвонот олами билан машҳур ва ноёб археологик топилмаларга бой. БААнинг пойтахти ҳисобланган амирлик мамлакатнинг сиёсий, саноат, савдо ва маданий марказидир. Унинг ялпи ички маҳсулотдаги улуши 50 фоиздан юқори.

Фужайрада энг қадимги тарихий ёдгорлик – “Бедия” масжиди сақланиб қолган, у олти юз йил илгари қурилган. Ушбу амирликда БААнинг бойлик ва ривожланиш манбаи бўлмиш – нефть йўқ. Ривожланган денгиз портига эга экани, юқори ҳосилдорликка эга қишлоқ хўжалиги сабаб маълум ва машҳур.

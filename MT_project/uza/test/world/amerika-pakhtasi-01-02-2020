Америка пахтаси


Америка Қўшма Штаталари, Ҳиндистон ва Ўзбекистон дунёда пахта етиштирувчи энг қадимги давлатлардан ҳисобланади.

Журналист И.Абдухолиқовнинг Америка Қўшма Штаталарига қилган сафари асосида ёзилган туркум мақолаларида Калифорния штатининг Империал каунтисида пахтачилик, чорвачилик, ирригация ва боғдорчилик тўғрисида гап боради.

Джон Стейнбек: “Ғазаб муштлари” (“Гроздья Гнева”)

“Теримчилар тонг саҳардан далага чиқиб, эгатлар узра турна қатор бўлиб туришар эди. Улар қопларини белларига боғлаб олган, кафтларини бир-бирига уриб, ишқалаб қўлларини қизитишар, кун бўйи пахта териши керак бўлган бармоқларини ҳаракатга келтириб машқ қилишар эди.

Шарқ томондан осмон қизғиш ранг ола бошлади.

Тонг отмоқда…

Теримчилар эгат оралаб ҳаракатга тушдилар.

Далада танни жунжутадиган саҳар шамоли эсар эди.

Теримчилар ғўзаларнинг у тупидан бу тупига ўтишиб чаноқлардаги момик пахталарни суғуриб олиб оғирлигидан ерда судралаётган узун қопларга солишарди.

Одамлар бир-бири билан гўё ўзишмачоқ ўйнаётгандек меҳнат қилишар, дарёдай оқиб бораётган вақтдан, булутларни олиб келаётган шамолидан ва ўзаро бир-бирларидан ўзишга ҳаракат қилишарди. Мақсад кўпроқ пахта териш, кўпроқ пул ишлаш эди.

Теримчиларнинг очиқ юзига совуқ шамол найзаларини санчарди. Чиқиб келаётган қуёшни қаршилаб баланд осмонда сузаётган паға-паға булутлар кўзга ташланди”.

Бу лавҳалар Америка Қўшма Штатлари тарихининг Франклин Рузвельт даврига оид бўлиб, машҳур ёзувчи Нобель мукофотининг лауреати Джон Стейнбек томонидан саксон йил муқаддам ёзилган “Гроздья Гнева” – “Ғазаб муштлари” романидан парча.

Шундай қилиб, “Колумб кашф этган диёр” номли навбатдаги лавҳамиз – Америка пахтасига бағишланади. Тўғри, ҳозир Америкада Джон Стейнбек романида ёзилган қашшоқ турмушдан асар ҳам колгани йўқ. Лекин пахтадек қимматли хомашёни ишлаб чиқаришда Америка сўнгги йилларда қандай натижаларга эришди, деган савол бизни қизиқтиради.

Испаниялик машҳур сайёҳ Христофор Колумб экпедициясидан мақсад Американи очиш бўлмаган. Уммоннинг бир чеккасида шундай бир азим қитъа борлигини у ҳатто тахмин ҳам қилмаган эди. Колумб саёҳатидан асосий мақсад қашшоқлашиб колган Испан қироли ва давлатининг хазинасини бойлик билан тўлдириш эди холос.

Американинг очилиши эса шунчалик йўл-йўлакай, қилинган бир кашфиётдир. Колумб улкан қитъа қирғоғига келганида ҳам уни Америка эмас Ҳиндистон деб ўйлаган.

Шу сабабдан ҳам:

“Ҳиндистонни қидира бориб, Американи кашф этди Колумб”, деб ёзган эди, истеъдодли рус шоири Андрей Вознесенский.

Колумб ўз мақсадига эришди. У Америкада катта хазина топди. Олтин конларини очди, Испан қироли ғазнасини бойликка тўлдирди.

Шу ерда бир нарсани таъкидлаб ўтмоқчи эдик. Колумб Америкадан яна бир бебаҳо нарсани ўз юртига олиб кетган. У ҳам олтинга тенг матоҳ эди. Аниқроғи “оқ олтин” эди. Америкадан Европага, Колумб ўз Ватанига олиб келган пахтанинг чаноқлари ниҳоятда йирик, толаси узун, пишиқ ва ингичка бўлган экан.

“Мамлакатнинг иқтисодий барқарорлиги ақл-заковат билан фойдаланилаётган ҳосилдор ерларга кўп жиҳатдан боғлиқдир”, – деб ёзади қишлоқ хўжалиги иқтисодиёти соҳасидаги америкалик йирик тупроқшунос олим Хью Беннет. Шу қоида нақадар тўғрилигини эътироф этадиган бўлсак, Америка Қўшма Штатларининг бугунги қудрати ва салоҳиятининг пойдевори кўпроқ қишлоқ хўжалигига боғлиқдир, деган хулосага ҳам келади олим.

Мустақиллигимизнинг дастлабки йилларида Америкага қилган сафаримиз чоғида биз Вашингтондаги бир қатор идоралар қатори АҚШ қишлоқ хўжалиги департаментида ҳам бўлдик.

Ўзбекистон ҳам йирик аграр мамлакат бўлганлиги сабабли, шуни алоҳида таъкидлаш жоизки, Америка агросаноат комплекси мамлакат иқтисодиётида ниҳоятда муҳим роль ўйнайди. Бу комплекс уч йирик соҳага бўлинади:

Биринчиси – Агросаноат комплекси бўлиб у қишлоқ хўжалигига машина ва бошқа асбоб ускуналар етказиб берувчи соҳадир.

Иккинчиси – Қишлоқ хўжалиги ишлаб чиқариши бўлиб – бевосита қишлоқ хўжалиги маҳсулотлари ишлаб чиқарувчи соҳа ҳисобланади.

Учинчиси эса Маҳсулотларни қайта ишлаш жараёни, яъни хомашёни қайта ишлаш ва ундан тайёрланган маҳсулотларни буюртмачига транспортировка қилиш, етказиб бериш ва сотиш билан шуғулланадиган соҳадир.

Биздаги айрим маълумотга қараганда, Америкада меҳнатга лаёқатли аҳолининг 6-7 фоизигина қишлоқ хўжалигида банд.

Калифорния университети мутахассисларининг ҳисоб-китобига қараганда эса ундан ҳам кам, меҳнатга лаёқатли бўлганларнинг фақат 2 фоизигина қишлоқ хўжалигида банд экан. Ақлбовар қилмайдиган рақам! Аҳолининг жуда кўп қисми ана шундай қишлоқ хўжалигидаги оғир меҳнатдан озод бўлишига қандай қилиб эришилди. Биздагига ўхшаб 60-70 фоиз ўрнига бу кўрсаткични америкаликларники каби 2 фоизга тушириш учун ишни қандай ташкил қилиш керак?!

Бизнинг олимларимиз, мутахассисларимиз, қишлоқ хўжалиги билан шуғулланадиган мутасадди ташкилотлар Американикидан кам эмас-ку ахир. Хўш бизнинг бундай аҳволимизнинг сабаби нимада?

Ахир ўзбек деҳқони, боғбони, сабзавоткори ёки пахтакори ўзгалардан кам меҳнат қилади, деб ким айта олади?!

Хўш, деҳқонларимиз кўп меҳнат қилсалар нима учун меҳнат самараси ва натижаси, айниқса, даромади турлича. Ахир биз воз кечган илгариги тузумдан, мажбуран сингдирилган қонун-қоидалардан кечиб, бутун дунёда қарор топаётган эркин бозор иқтисодиётига ўтган бир даврда бу ҳақда чуқурроқ ўйлаб тўғри йўл топишимиз лозим-ку.

Чорак аср муқаддам ва бугун

Бугун Америкада ер, қатор бошқа давлатларидек, арендага – ижарага берилади. Шуниси қизиқ-ки, Пенсильвания штатида бир акр (0,4 гектар) ерни ижарага олиш учун 100 доллар берилса, шу ерни сотиб олиш учун эса 18 долларнинг ўзи кифоядир. Ер бир йилдан тортиб, то беш йилга қадар ижарага берилади. Ерга бўлган ғамхўрлик, масъулият жуда катта. Агар фермер ердан фойдаланиш технологиясига риоя қилмаётганини, ерни чарчатиб қўяётганини, агротехника қоидалари бузилаётгани кўрса, у илгариги шартномани бекор қилиб ерини бошқа ижарачига бериши мумкин.

АҚШ аҳолисининг озиқ-овқат ва ичимликка кетадиган маблағи оила ялпи харажатининг 18 фоизини ташкил қилади. АҚШ агросаноат комплексига қишлоқ хўжалик машиналари етказиб берадиган қудратли машинасозлик саноати мавжуд.

Ҳозирги келтирадиган рақамларимиз эса, қишлоқ хўжалигида АҚШ аҳолисининг нега 2 фоизигина меҳнат қилишига бироз бўлса-да аниқлик киритади.

Америка агросаноат комплекси бир йилда қишлоқ хўжалиги меҳнаткашларига 15 мингдан зиёд, 2 ва ҳамма 4 ғилдираги бирдай тортадиган, 40 дан 100 от кучи қувватига эга бўлган тракторлар, 30 минг ўзи юрар дон ўриш комбайнлари, 20 мингдан зиёд маккажўхори ўрадиган, 11 минг ўт ўрадиган комбайнлар, 18 минг пресс-подборщчиклар етказиб беради.

Бугун АҚШ қишлоқ хўжалиги, фермерлар етарли миқдорда сеялка, ер ҳайдовчи, экинга ишлов берувчи, ҳосилни йиғиштириб олувчи трактор, комбайнлар ва бошқа техника воситалари билан таъминланган. Шу сабабли техниканинг янада юқори самара билан ишлайдиган янги замонавий турлари яратилиб, аввалгилари такомиллаштирилмоқда. Икки йилдан буён ишлатилаётган техника, эскириб қолди деб, янгиси билан алмаштирилаяпти. Боз устига Америка қишлоқ хўжалиги техникасининг нархи Европа давлатларида ишлаб чиқарилаётган техникадан арзонлиги билан ажралиб туради.

Шу ерда яна бир нарсани айтиб қўйишимиз керак, Америкада тонна, центнер, гектар, километр, кубометр деган тушунчалар йўқ, бу ерда ўлчовлар миль, эйкер, фунт, акр, паун, галлон билан ўлчанади. Бу эса чет эллик журналист учун дастлабки пайтларда анча қийинчилик туғдиради.

Америка маълумки, дунёдаги йирик аграр мамлакатдир. Бу ерда Ўзбекистондаги каби олма, анор, узум, бодом, помидор, бодринг, қовун, тарвуз, ҳатто биз татиб кўрган ҳандалак ҳам экилади.

Америка дон ва пахта етиштирувчи дунёдаги энг йирик давлатлардан биридир. Калифорния штатидаги Империал каунтиси... (тумандан каттароқ вилоятдан кичикроқ ҳудуд экан). Бу ерда 7,5 миллион акр, бу бизнинг 3 миллион 750 минг гектар еримизга тўғри келадиган майдони бор. Шундан 600 минг акр яъни 300 минг гектари суғориладиган ерлар бўлиб, қолгани чўлдир. Шундан 6-7 минг акр 3,5- 4минг гектар ерга пахта экилади.

Калифорния штатида шундай каунтилардан 50 таси мавжуд. Ҳар каунтига 1 тадан энтимолог, биопотолог бириктирилган бўлиб, улар асосан фермерларга ёрдам бериб, зараркунандаларга қарши курашни мувофиқлаштиради.

2012 йилда Америкада 12,3 миллион акра ерга чигит экилиб, 17,3 миллион пахта тюки – тойи ишлаб чиқарилган. Бир фунт пахтанинг таннархи 0,71 цент бўлса, шу йили жами 5 миллиард 970 миллион долларлик пахта ҳосили етиштирилган.

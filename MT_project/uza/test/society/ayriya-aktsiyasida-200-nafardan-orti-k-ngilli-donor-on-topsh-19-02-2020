Хайрия акциясида 200 нафардан ортиқ кўнгилли донор қон топширди

Ўзбекистон ёшлар иттифоқи ташаббуси билан ташкил этилган “Эзгулик албатта қайтади!” шиори остидаги хайрия қон топшириш акцияси пойтахтимиздаги Республика қон қуйиш маркази ҳамда мамлакатимизнинг марказий тиббиёт бирлашмаларида давом этмоқда.

Ўзбекистон ёшлар иттифоқи, Миллий гвардия, Мудофаа ва Фавқулодда вазиятлар вазирликлари билан ҳамкорликда ташкил этилган мазкур акция аҳоли ўртасида беғараз донорлик тизимини ривожлантириш, ёшларда олижаноблик ва бағрикенглик туйғуларини шакллантириш мақсадида амалга оширилмоқда.

Президентимизнинг 2020 йил 10 февралдаги “Ўзбекистон Республикасида гематология ва трансфузиология хизматларини ривожлантириш ҳамда онкогематологик ва даволаш қийин бўлган касалликларга чалинган шахсларни янада қўллаб-қувватлаш чора-тадбирлари тўғрисида”ги қарорида ҳам беғараз донорлик ва уни ривожлантиришга алоҳида урғу берилган эди.

Шу ўринда кимлар қон топшириши мумкин, деган ҳақли савол туғилади. 18 ёшдан 60 ёшгача бўлган, вазни 50 килограммдан юқори ҳар бир шахс қон топшириши мумкин. Йилига ҳар бир шахс 4 марта қон топширса бўлади.

– Биз ҳам беморларга ёрдам бериш мақсадида ушбу акцияда фаол қатнашиб, қон топширдик, – деди Фавқулодда вазиятлар вазирлиги Маърифат маркази катта инспектори, майор Шерзод Қодиров. – Беғараз ёрдамимиз кимнингдир соғлиғини сақлашга, ҳаётини узайтиришга кўмак беришига ишонамиз. Киши учун бундан ортиқ бахт бўлмаса керак.

Мазкур акция доирасида топширилган қон препаратлари мамлакатимиздаги Онкология ва гематология марказларида даволанаётган бемор болалар учун беғараз ажратилиши кўзда тутилган. 

– Бу каби хайрия акциялари ёшларимизда инсонпарварлик, ўзаро меҳр-оқибат туйғуларини шакллантириш, уларни ўзгалар тақдирига нисбатан масъулият руҳида тарбиялашда муҳим аҳамият касб этиши билан бирга, бемор болалар ва уларнинг оилаларига далда бўлади, – деди Республика қон қуйиш маркази бўлим бошлиғи Зулфия Исмоилова. – Умуман олганда, донорлик ҳар қандай инсон қилиши мумкин бўлган оддий, лекин олий қаҳрамонликдир. Қон донорлиги – жамият саломатлиги учун берилиши мумкин бўлган беғараз ёрдам. Бу яхшилик, албатта, бир куни қайтади.

Республика қон қуйиш марказида икки кун ичида 200 нафардан ортиқ кўнгилли донор қон топширган. Акция 20 февраль куни пойтахтимиздаги “Ёшлик” талабалар шаҳарчасида давом этади.

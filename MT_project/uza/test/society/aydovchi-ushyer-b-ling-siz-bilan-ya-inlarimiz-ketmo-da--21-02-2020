Ҳайдовчи, ҳушёр бўлинг, сиз билан яқинларимиз кетмоқда...

Тошкент вилояти ИИББ ЙҲХ бошқармаси ходимлари йўловчи ташиш фаолиятини тартибга солиш, йўл-транспорт ҳодисаларининг олдини олиш мақсадида йўловчи ташиш фаолияти билан шуғулланувчи юридик шахсларда масъул ходимлар ҳамда ҳайдовчилар билан ҳаракат хавфсизлигини таъминлашга йўналтирилган тарғибот суҳбатлари олиб бормоқда.

Суҳбатларда, йўловчи ташишда ҳушёрликни ошириш, белгиланган тезликка риоя этиш, техник носоз ёки тегишли ҳужжатлари мавжуд бўлмаган ҳолда жамоат транспортини бошқармаслик юзасидан масъул ходимлар ҳамда ҳайдовчилар такрор огоҳлантирилди.
Шунингдек, содир бўлаётган йўл-транспорт ҳодисалари, хусусан, жамоат транспортлари иштирокида содир бўлаётган ҳодисаларга ҳам тўхталиб ўтилди.


Транспорт воситалари томонидан йўлларда ҳаракатланиш қоидалари юзасидан ўтказилган назорат тадбирларида шу кунга қадар жами 247 ҳайдовчи томонидан турли кўринишдаги қоидабузарликлар содир этилгани аниқланиб, ҳайдовчиларга нисбатан маъмурий баённомалар расмийлаштирилди.


Мазкур тадбирдан кўзланган асосий мақсад, йўловчи ташувчи транспорт воситалари иштирокида содир бўлиши мумкин бўлган йўл-транспорт ҳодисаларининг олдини олиш, йўловчиларни ташишда хавфсизликни таъминлаш талабларига риоя этилишини таъминлашдан иборат.

Бокуда Алишер Навоийнинг адабий мероси, эзгу ишлари чексиз ҳайрату эҳтиром билан тилга олинди

Алишер Навоий таваллудининг 579 йиллигига бағишланган адабий анжуманлар нафақат мамлакатимизда, балки дунёнинг узоқ-яқин ўлкаларида, жумладан, қардош туркий давлатларда ҳам қизғин давом этмоқда.

Куни кеча Озарбайжон Республикасининг Боку шаҳрида Алишер Навоий ижодий мероси тадқиқига бағишланган халқаро илмий конференция бўлиб ўтди. 

Алишер Навоий номидаги Тошкент давлат ўзбек тили ва адабиёти университети ректори Шуҳрат Сирожиддинов, Ўзбекистон Ёзувчилар уюшмаси раисининг биринчи ўринбосари Нодир Жонузоқ, адабиётшунос олимлар Боқижон Тўхлиев, Нурбой Жабборов, Олимжон Давлатов қатнашган ушбу анжуман Боку шаҳридаги Алишер Навоий ҳайкали пойига тантанали гулчамбар қўйиш маросими билан бошланди.


Тадбирда Ўзбекистон Республикасининг Озарбайжондаги Фавқулодда ва мухтор элчиси Шерзод Файзиев, Озарбайжон илмлар академиясининг вице-президенти, Низомий Ганжавий номидаги тил ва адабиёт институти директори Иса Ҳабибейли ва Нодир Жонузоқ сўзга чиқиб, Навоий ижодий меросининг бугунги кундаги аҳамияти, буюк шоирнинг барча халқларни, жумладан, туркий улусларни дўстлик байроғи остида бирлаштириш йўлидаги муҳим ўрни хусусида фикр юритди.

Ўзбек ва озарбайжон ашула-рақслари йиғилганлар эътиборига ҳавола этилди.

Озарбайжон илмлар академиясига қарашли Низомий Ганжавий номидаги тил ва адабиёт институтида ташкил этилган илмий конференция ҳаяжонли лаҳзалар билан бошланди. Бу ерда Алишер Навоий меросини тадқиқ этувчи илмий марказ очилди ва бу даргоҳга Ўзбекистон Ёзувчилар уюшмаси томонидан 100 дан зиёд ўзбек адабиёти, хусусан, Навоий ижодига оид китоблар тақдим қилинди.
Анжуман аввалида Шуҳрат Сирожиддиновга Низомий Ганжавий номидаги тил ва адабиёт институтининг фахрий доктори унвони гувоҳномаси топширилди. Шундан сўнг кўп йиллардан буён Навоий ижодий мероси ва ўзбек адабиётини тарғиб қилиб келаётган озарбайжонлик фидойи олимлар Акиф Бағиров ва Алмаз Улви Биннатовага Ўзбекистон Ёзувчилар уюшмасининг фахрий аъзолик гувоҳномаси, уюшма раиси, Ўзбекистон халқ шоири Сирожиддин Саййиднинг ташаккурномаси ва эсдалик совғалар тақдим этилди.

Қизғин ва самимий руҳда ўтган илмий анжуман давомида ўзбек ва озарбайжон олимларининг ўндан зиёд маърузалари тингланди.

Куннинг иккинчи ярмида Озарбайжон илмлар академиясининг замонавий қулайликларга эга бўлган бой кутубхонаси фаолияти билан танишилди. Бу ерда сақланаётган нодир китоблар олимларда катта қизиқиш уйғотди.

Шу куни Ўзбекистондан келган меҳмонларни Озарбайжон Ёзувчилар бирлиги раиси Анор муаллим қабул қилди. Жонли мулоқот чоғида ўзбек ва озарбайжон адабий алоқаларининг бугунги ҳолати, келажакда бирга қилинадиган ишлар бўйича ўзаро фикр алмашилди.
Учрашув сўнгида Анор муаллимга Ўзбекистон Ёзувчилар уюшмасининг махсус эсдалик совғаси – марказий қисмида ҳазрат Навоий сиймоси этган миллий сувенир лаган туҳфа қилинди.

Умуман олганда, 21 февраль Бокуда Алишер Навоий куни бўлди: кун бўйи даҳо шоирнинг бебаҳо адабий мероси ва эзгу ишлари чексиз ҳайрату эҳтиром билан тилга олинди. Бу улуғ зот асарларидаги ўлмас ғояларни тарғиб этиш барча олимларнинг, биринчи галда туркий дунё зиёлиларининг бурчи экани таъкидланди.

Бокудаги адабий-илмий тадбирлар жараёнида озарбайжонлик олим ва адиблар 12-14 апрель кунлари Алишер Навоий номидаги Тошкент давлат ўзбек тили ва адабиёт университетида бўлиб ўтадиган “Ўзбекистон – Озарбайжон: адабий алоқалар масалалари” мавзусидаги халқаро илмий анжуманга таклиф этилди.

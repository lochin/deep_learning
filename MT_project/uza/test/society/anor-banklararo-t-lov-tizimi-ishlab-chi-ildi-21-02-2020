«Анор» банклараро тўлов тизими ишлаб чиқилди​

Ўзбекистон Республикаси Марказий банки «Анор» тезкор тўлов тизимини ишлаб чиқди. 

Ушбу тизим реал вақт режимида, туну кун, дам олиш ва байрам кунларида узилишларсиз юридик шахслар ва хусусий тадбиркорлар ўртасида банклараро ўтказмаларни амалга ошириш имконини беради. 

«Анор» тизими электрон рақамли имзодан фойдаланувчи web-сервис технологияларига асосланган бўлиб, масофали банк хизматларидан фойдаланиб, тўловчиларнинг тўлов йўл-йўриқлари асосида банклараро тўловларни амалга ошириш имконини беради. 

Шу тарзда банк офисига бориш зарурати йўқолади. Янги тизим босқичма-босқич жорий қилинади. Уни синовдан ўтказиш 2019 йилнинг охирида мамлакатимизнинг йирик ва технологик жиҳозланган банклари иштирокида бошланган. Янги тизимдан тажриба тариқасида фойдаланиш шу йилнинг 18 февралидан бошланиб, дастлабки икки кун давомида қарийб 20 миллиард сўмлик мингдан ортиқ тўловлар амалга оширилди. 

Тизимнинг ишлаб чиқарувчиси 2020 йилнинг март ойигача «Анор» тизимига барча маҳаллий банкларни босқичма-босқич улашни режалаштирмоқда.
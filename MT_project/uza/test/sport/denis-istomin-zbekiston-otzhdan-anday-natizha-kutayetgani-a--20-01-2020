Денис Истомин Ўзбекистон ОТЖдан қандай натижа кутаётгани ҳақида гапирди

Хабарингиз бор, Таиландда 23 ёшгача бўлган футболчилар ўртасида ўтказилаётган Осиё чемпионатида ўзбекистонлик футболчилар ярим финалда тўп суришади.

Шу билан бир қаторда Таиланд пойтахти теннис бўйича “Bangkok Open-2020 Challenger” турнирига ҳам мезбонлик қилмоқда.

Мазкур мусобақа терма жамоамиз истиқомат қилаётган меҳмонхонанинг ёнгинасида бўлиб ўтади ва унда юртимизнинг биринчи рақамли ракеткачиси Денис Истомин ҳам эртага ўз иштирокини бошлайди.

Миллий олимпия қўмитаси ҳамюртимизнинг ушбу турнирга тайёргарлиги ва Осиё чемпионати ҳақидаги фикрлари билан қизиқди.

– Турнирга тайёргарлик қандай кетмоқда?

– Ҳозир биз ҳам Таиландда бўладиган челленжер турнирига тайёрланмоқдамиз. Куни кеча улардан бири якунланди ва ундаги иштироким муваффақиятли ўтди, дея олмайман. Бунақа ноқулай об-ҳавода яхши ўйин кўрсатиш жуда қийин. Нима бўлганда ҳам бу мавсумнинг бошланиши. Энг асосийси Олимпиадага тайёрланиш ва унда яхши иштирок этиш. 

– Таиланддан кейин қайси турнирга йўл оласиз? 

– АҚШга йўл олишни режалаштирганман. Мартгача у ердаги турнирларда иштирок этмоқчиман. Сабаби март ойида бизни “Дэвис кубоги”да айнан АҚШ терма жамоаси билан ўйин кутиб турибди. Океан орти сафарида шу турнирга ҳам тайёрланиб бораман. 

– Таиландда параллель равишда футбол бўйича U-23 Осиё чемпионати ҳам ўтмоқда. Вакилларимизнинг муваффақиятли ўйинини кузатдингизми?

– Афсуски, расмий машғулот ва ноқулай график сабаб стадионга туша олмадим. Лекин йигитларимизнинг натижасини кузатиб бордим ва ғалабаларини эшитиб хурсанд бўлдим. Сезиб турибман, ҳар бир юртдошимиз уларнинг ғалабаларига ишонмоқда ва астойдил мухлислик қилишмоқда. Фурсатдан фойдаланиб, уларга мазкур Осиё чемпионатида омад ва ғалабалар тилаб қоламан. Олға, Ўзбекистон! 

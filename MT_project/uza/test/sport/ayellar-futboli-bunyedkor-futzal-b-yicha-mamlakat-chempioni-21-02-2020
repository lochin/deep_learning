АЁЛЛАР ФУТБОЛИ: “Бунёдкор” футзал бўйича мамлакат чемпиони

Мусобақанинг ҳал қилувчи баҳсида “қалдирғочлар” мамлакатнинг кўпкарра чемпиони “Севинч” жамоасини мағлубиятга учратишнинг уддасидан чиқишди.

2005 йилда старт олган футзал мусобақаси баъзи сабабларга кўра фақат ўтган мавсумда “танаффус” қилди.
Бу йил эса ЎФА ва ЎзПФЛнинг ташаббуси билан аёллар яна спорт залда тўпланишди. Аввалги чемпионатлардан фарқли равишда бу йилги мусобақада энг кўп – 12 та жамоа иштирок этди. Аёллар ўртасида ўтказиладиган катта футбол бўйича мамлакат чемпионати олий лигаси қатнашчиларининг бари кичик футболда ҳам жам бўлишди.

Суперлига клублари қошида ташкил этилган жамоалардан “Машъал” ва “Қўқон-1912” жамоалари аёллар чемпионати Олий лигасида кўриниш бермаяпти. Сабаби, “Машъал” жамоаси Суперлиганинг янги вакили, “Қўқон-1912” эса ўтган мавсумда турли сабабларга кўра мусобақада умуман қатнашмаган. Спорт принципларига риоя қилган ҳолда ҳар иккала жамоа ҳам аввал биринчи лигада тўп суриши, муваффақиятга эришган ҳолда Олий лигага йўлланма олиши мақсадга мувофиқ деб топилди.
Олий лига вакиллари – “Севинч” (Қарши), “Бухоро-W” (Бухоро), “Сўғдиёна- W” (Жиззах), “АГМК-W (Олмалиқ), “Сурхон-W” (Термиз), “Андижанка” (Андижон), “Қизилқум- W” (Навоий), “Навбаҳор-W” (Наманган), “Пахтакор-W” (Тошкент), “Металлург-W” (Бекобод), “Бунёдкор-W” (Тошкент), “Локомотив-W” (Тошкент) деярли бир ҳафта давомида пойтахт спорт залларида ғолиблик учун кураш олиб боришди.

Мусобақанинг ҳал қилувчи баҳсида кутилганидек “Севинч” ва “Бунёдкор” жамоалари ўзаро рўбарў келишди. Қизғин ва кескин курашларга, муросасиз вазиятларга бой ўтган ўйинда “қалдирғочлар” битта тўп фарқи билан ғалаба қозонишди. 
Шуниси эътиборга лойиқки, “Бунёдкор” футзалчилари Ўзбекистон аёллар футзали тарихида чемпионлик бўйича “Севинч” гегемонлигига нуқта қўйишди. 2018 йилга қадар ўтказилган барча чемпионатларнинг ягона ғолиби “Севинч” илк марта бош совринсиз қолди. 14 марта олтин медаль билан тақдиланган қаршиликлар бу гал кумуш медаль билан кифояланишди.

Учинчи ўрин йилдан-йилга ҳар томонлама ривожланиб, шаклланиб бораётган “Пахтакор” жамоасига насиб этди.
Ғолиб ва совриндорлар Кубок ва медаллар билан тақдирланишди. Шунингдек, ташкилотчилар турли номинация эгаларини ҳам эътибордан четда қолдиришмади, уларга ҳам қимматбаҳо совғалар топширишди.

Жумладан,

Энг яхши дарвозабон – Алина Демяненко (АГМК)
Энг яхши ҳимоячи – Танзилия Зарбиева (“Сўғдиёна”)
Энг яхши ўйинчи – Мафтуна Шоимова (“Севинч”
Тўпурар – Шоира Қултўраева (“Севинч”)
Ҳалол ўйини учун – “Сурхон-W” жамоаси.

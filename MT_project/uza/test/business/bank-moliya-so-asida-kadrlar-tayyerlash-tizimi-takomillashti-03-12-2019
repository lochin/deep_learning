Банк-молия соҳасида кадрлар тайёрлаш тизими такомиллаштирилади

Пойтахтимизда “Ўзбекистон Республикаси Ташқи иқтисодий фаолият миллий банки” АЖ ва Россия давлат тараққиёт корпорацияси билан ҳамкорликда банк-молия соҳасида ходимларнинг малакасини ошириш мақсадида ўқув-семинари ташкил этилди.

Президентимизнинг 2019 йил 31 октябрдаги “Банк-молия соҳасида кадрлар тайёрлаш тизимини такомиллаштириш чора-тадбирлари тўғрисида”ги қарорига мувофиқ Банк-молия академияси “Миллий банк” АЖ тасарруфига ўтказилди.

2018 ва 2019 йилларда Академия магистратурасига қабул қилинган шахслар учун магистратура мутахассисликлари бўйича амалдаги таълим дастурларини, шунингдек, Академиянинг сарф-харажатларини магистратурада давлат гранти асосида таълим олаётган шахсларнинг ўқиши тугагунга қадар Давлат бюджети маблағлари ҳисобидан молиялаштириш тартиби сақлаб қолинади.

Шунингдек, қарорга кўра 2020 йилнинг 1 февралига қадар 2020-2025 йилларда Академияни ривожлантириш концепцияси ишлаб чиқилади.

Қарорда белгиланган вазифалардан бири инновацион ўқув ва илмий лойиҳаларни хорижий ҳамкорлар билан биргаликда амалга оширишдан иборатдир.

Тадбирда Россия давлат тараққиёт корпорацияси томонидан ишлаб чиқилган Лойиҳаларни молиялаштириш фабрикаси механизми ҳақида маълумот берилди.
Ўқув-семинарида лойиҳаларни молиялаштириш фабрикаси, унинг хусусиятлари, лойиҳаларни давлат томонидан қўллаб-қувватлашнинг замонавий тенденциялари бўйича ҳам фикр алмашилди. 

Тадбирда иштирок этган Банк-молия академияси талабалари ўзларини қизиқтирган саволларга мутахассислардан жавоб олди.

Реклама ҳуқуқи асосида
Ёш ижодкорлар санъат шинавандаларини ҳайратга солмоқда

Аввал хабар берганимиздек пойтахтимизда “Янги Ўзбекистонни ёшлар билан қурамиз” шиори остида ватанпарварлик фестивали давом этмоқда.

Алишер Навоий номидаги Ўзбекистон Миллий кутубхонаси рўпарасидаги фестивалнинг бош майдонида Мудофаа вазирлиги ҳарбий оркестри ўз концертини бошлади
Мазкур фестиваль Президентимизнинг 5 та муҳим ташаббуси доирасида ташкил этилмоқда. Ташаббусларнинг биринчисида ёшларни мусиқа, рассомлик, адабиёт, театр ва санъатнинг бошқа турларига қизиқишини ошириш, истеъдодини рўёбга чиқариш белгиланган ва бу изчил амалга оширилмоқда.
– Юнусобод тумани 22-маданият марказида қўшиқчилик ва мусиқа созларидан таҳсил олаяпман, – деди Маржона Абдумаликова. – Ҳозирда мақом санъати сирларини ўрганаяпман. Бундан ташқари, гитара созини чалишни бошладим. Мамлакатимизда ёшлар учун барча шароитлар яратилган, биз бундан унумли фойдаланишимиз керак. Мен келажакда мақом санъати бўйича халқаро танловларда юртимиз номидан қатнашиш ниятидаман.
Фестиваль доирасида мусиқа ва санъат мактабларининг ширали овоз ҳамда сеҳрли мўйқалам соҳиблари ўз ижод намуналари билан санъат шинавандаларини ҳайратга солмоқда.
Мактабларга мингдан ортиқ китоб совға қилинди

Тошкент вилоятида ҳам буюк маърифатпарвар аждодларимиз – Алишер Навоий ва Заҳириддин Муҳаммад Бобурнинг таваллуд кунлари муносабати билан маънавий-маърифий тадбирлар бўлиб ўтмоқда.

Вилоят ҳокимлиги ахборот хизматидан маълум қилишича, сана муносабати билан ўтказилаётган учрашув, давра суҳбатлари, шеърият кечалари, китобхонлик ҳафталикларида айниқса, Президентимиз томонидан илгари сурилган 5 та муҳим ташаббус доирасида ёшлар маънавиятини юксалтириш, улар ўртасида китобхонликни кенг тарғиб қилишга алоҳида эътибор қаратилмоқда.

Жумладан, Янгийўл туманидаги 54-, Чиноз туманидаги 38- ва Қуйи Чирчиқ туманидаги 13-умумтаълим мактабларда бўлиб ўтган тадбирларда Ўзбекистон Давлат хавфсизлик хизмати ташаббуси билан ўтказилаётган китоб акцияси доирасида мазкур таълим муассасалари кутубхоналарига 700 га яқин ўзбек ва жаҳон адабиёти дурдоналаридан иборат бадиий китоблар совға қилинди.

Адабий кечаларда ДХХ вакиллари, вилоят ва туман ҳокимликлари масъуллари,шоир ва ёзувчилар, “Ёш китобхон” танлови ғолиблари иштирок этди.
Тадбирларда Навоий ва Бобур ижоди, асарларида илгари сурилган ғоя ва ундан кўзланган мақсад, шунингдек, “Илм-маърифат ва рақамли иқтисодиётни ривожлантириш йили”да Тошкент вилояти ёшларини ҳар томонлама етук ва комил шахслар этиб тарбиялаш, бу борада амалга оширилиши режалаштирилган ишлар хусусида сўз борди.

Ўзига хос китобхонлик байрами навоийхонлик ва бобурхонлик мушоираси билан якунланди.

Шунингдек, Пискент туманидаги 38-умумтаълим мактаби ва Бекобод туманидаги 49-умумтаълим мактабида ўтказилган ана шундай тадбирда ДХХ чегара қўшинлари томонидан мазкур мактабга 500 дан ортиқ сара адабиётлар совға қилинган эди.
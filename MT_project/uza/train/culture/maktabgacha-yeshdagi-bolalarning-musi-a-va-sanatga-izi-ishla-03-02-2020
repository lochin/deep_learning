Мактабгача ёшдаги болаларнинг мусиқа ва санъатга қизиқишлари оширилади

2020 йил январь ойидан бошлаб мактабгача таълим ташкилотларида хореограф лавозими жорий этилди. Давлат мактабгача таълим ташкилотларида фаолият олиб борувчи педагогларни ўйин шаклидаги янги педагогик технологиялар билан таништириш, болаларда мусиқий қобилият ва истеъдодни тўғри тарбиялаш ишларини йўлга қўйишга эришиш асосий мақсад қилиб олинди.

Тошкент давлат миллий рақс ва хореография олий мактабида “Мактабгача ёшдаги болаларни мусиқа ва санъатга қизиқишларини ошириш ва мактабгача таълим ташкилотлари хореографларининг касбий компетенцияларини ривожлантириш” мавзусида биринчи амалий семинар ташкил этилди.

Мазкур амалий семинар Мактабгача таълим вазирлиги ва Тошкент давлат миллий рақс ва хореография олий мактаби ўртасида имзоланган ҳамкорлик тўғрисидаги меморандуми, шунингдек, Президентимизнинг 5 та муҳим ташаббуси доирасида болаларни мусиқа ва рақс санъатига бўлган қизиқишини ошириш мақсадида амалга оширилди.
Унда Тошкент шаҳридаги мактабгача таълим ташкилотларидан хореографлар, педагоглар ва тарбияланувчилар иштирок этди.

Тошкент давлат миллий рақс ва хореография олий мактаби ректори Шуҳрат Тохтасимов, Олий мактаб “Хореография” кафедраси мудири Дурдона Абдуҳакимова, Мактабгача таълим вазирлиги бошқармаси бошлиғи Қаҳрамон Олимовлар сўзга чиқиб, болаларнинг мусиқа ва рақс санъатига қизиқишларини ошириш, уларнинг ижодий қобилиятларини қўллаб-қувватлаш, ҳамкорликнинг истиқболли режалари ҳақида ўз фикрларини билдирди.

Амалий семинар давомида мактабгача таълим муассасалари хореографлари учун рақс намуналари кўрсатилди. Хусусан, олий мактаб педагоглари томонидан “Болалар учун ритмика машғулотларини ташкил этиш тартиблари” ва “Болалар учун рақслар” мавзуларида маҳорат дарслари намойиш этилди.
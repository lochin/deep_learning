Малайзия телеканали Ўзбекистонда фильм суратга олмоқда

Мамлакатимиз туризм салоҳиятини Малайзияда тарғиб қилиш ҳамда кино саноатини ривожлантириш мақсадида Ўзбекистон туризм брендининг Малайзиядаги элчиси Далер Юсуф ташаббуси билан Малайзиянинг “Zeel Production” киностудияси ҳамкорлигида Ўзбекистон ҳақида сериал ва бадиий фильм суратга олиш лойиҳаси ишлаб чиқилди.

Лойиҳага мувофиқ, Малайзиянинг “RTM” телерадиокомпанияси ва “Cinema Malaysia” кинокомпанияси буюртмасига биноан мазкур киностудия мамлакатимизда “Juliet” номли сериал ҳамда “Seandainya kau ada”, яъни “Агар сен мен билан бўлганингда...” деб номланган бадиий фильмни тасвирга олиш ишларини бошлаб юборди.

Ўзбекистон Республикаси Туризмни ривожлантириш давлат қўмитаси ва Малайзия киностудияси ўртасида тузилган битимга мувофиқ, Ўзбекистонда ушбу киноасарларнинг 26 лавҳаси, яъни сериал умумий давомийлигининг 30 фоизи, бадиий фильм воқеаларининг 40 фоиз қисми тасвирга олинади.

Сериал ва бадиий фильмда Малайзиянинг таниқли актёрлари, жумладан Ўзбекистоннинг Малайзиядаги элчиси Далер Юсуф ҳам суратга тушмоқда. Ижодий жараён асосан, Тошкентда, қисман Амирсой тоғ-чанғи мажмуаси ҳамда Хива шаҳрида бўлиб ўтади.

. Таҳлилларга кўра, ушбу телемаҳсулотни 3 миллионга яқин оила томоша қилади. Бадиий фильм хронометражи эса 1 соат 15 дақиқага тенг бўлиб, асар мамлакатнинг 60 дан зиёд кинотеатрида кўрсатилади.

Хорижий ҳамкорларга мамлакатимизда фильмлар суратга олиш учун яратилган шарт-шароитлар ва имтиёзларни фаол тарғиб этиш йўлида олиб борилаётган бундай чора-тадбирлар жаҳоннинг машҳур кино саноати вакилларини, кинокомпанияларни Ўзбекистонга янада кўпроқ жалб қилишга хизмат қилмоқда.
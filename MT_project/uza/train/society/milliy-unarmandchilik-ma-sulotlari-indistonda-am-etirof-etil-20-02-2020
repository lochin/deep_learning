Миллий ҳунармандчилик маҳсулотлари Ҳиндистонда ҳам эътироф этилди​

"Ҳунарманд" уюшмасида 1-16 февраль кунлари Ҳиндистоннинг Xаряна штатида ўтказилган “Surajkund Mela” 34-халқаро ҳунармандчилик фестивалида иштирок этиб қайтган ҳунармандлар билан учрашув бўлди. 

Фестивалда 60 мамлакатдан меҳмонлар иштирок этган. Бу йил Ўзбекистон нуфузли тадбирда иштирок этиш учун шерик давлат сифатида танлаб олинган. Ўзбекистонлик ҳунармандлар миллий санъатимиздаги ютуқлар, фольклор ва туристик жозибадорликни кенг намойиш этди.
Миллий каштачилик, ипак, адрас, бахмал матолари, улардан тикилган либос ва аксессуарлар, кулолчилик, гиламдўзлик, ёғоч ўймакорлиги намуналари, миллий матолар, миниатюра санъати каби ижодий ишлар хорижликларда катта таассурот қолдирди. 

Фестиваль очилишида Ҳиндистон Республикаси Президенти Рам Натҳ Ковинд иштирок этди. Президент ўзбек ҳунармандларининг маҳсулотлари билан танишди. 
– Фестивалда ҳиндистонлик ҳунармандлар билан тажриба алмашдик, – деди фарғоналик ҳунарманд Юсуфжон Мамаюсупов. – Айниқса, қўлда газлама тўқиш дастгоҳига, ёғоч ўймакорлиги асосида тайёрланган турли лаганлар ва лавҳга, каштачилик буюмларига кўпчилик қизиқди. Иштирокчилар “Қўлда шундай ажойиб буюмлар тайёрлаш мумкинми, буни қандай ўрганса бўлади?” деган саволларни берди. Маҳорат дарслари ўтдик. Келишувларга эришдик. Миллий матоларимизга ҳиндистонликлар, бошқа хорижлик иштирокчилар катта қизиқиш билдирди. 

Навоийлик каштадўз Феруза Омонова ва фарғоналик ҳунарманд Юсуфжон Мамаюсупов фестиваль кубогини қўлга киритди.

“Global Markets” ва “Euromoney” экспертлари Ўзбекистонга келади

Ўзбекистон Республикасининг Буюк Британиядаги фавқулодда ва мухтор элчиси Саид Рустамов мамлакатимизда кечаётган ислоҳотларни ахборот соҳаси доирасида қўллаб-қувватлаш масаласини муҳокама қилиш мақсадида “Euromoney Institutional Investor” халқаро медиа-гуруҳ раҳбарияти билан учрашди.

Тузилманинг катта маслаҳатчиси Кристофер Гарметт ва ривожланаётган бозорлар бўйича директор Мину Ҳекимоглу, шунингдек “Euromoney” журнали катта муҳаррири Люси Фитжорж-Паркер ва МДҲ мамлакатлари бўйича нашриёт вакили Александр Король, “Global Capital” журнали бизнес-менежери ҳамда “Global Markets” нашри варақалар чоп этиш бўйича мутахассиси Мелиса Роаш иштирокида ўтган мулоқот давомида “Euromoney Institutional Investor” халқаро медиа-гуруҳ ва унинг тузилмалари билан Ўзбекистонда кечаётган ислоҳотларни ахборот соҳаси доирасида қўллаб-қувватлаш ва обуначилар ва ўқувчиларга мамлакатимизда бизнес юритиш учун яратилаётган қулайликлар ва имтиёзлар ҳақида кенгроқ маълумот бериш бўйича келишиб олдилар.
Бизнес, инвестиция ва молия соҳасига оид иқтисодий хабар ва маълумотлар берувчи Европадаги етакчи компаниялардан бири ҳисобланадиган, ўз таркибида қатор ихтисослашган нашрлар, таҳлилий гуруҳларни бирлаштирган ушбу тузилма йирик бизнес-ивентлар ташкил этиш билан ҳам шуғулланади.

Британия томони мамлакатимизда ишбилармонлик муҳитини яхшилаш, хорижий сармоядорлар учун, жумладан, банк-молия сектори ва капитал бозори соҳасида қулай шарт-шароитлар яратиш бўйича амалга оширилаётган ижобий ўзгаришларни эътироф этди. Бундай янгиланишлар ушбу медиа-гуруҳга тегишли “Airfinance Journal”, “Euromoney” ва “Global Capital” сингари нашрлар саҳифаларида акс этаётгани қайд этилди.

Ўзбекистонда амалга оширилаётган жараёнларни бундан кейин ҳам мониторинг қилиб бориш, қолаверса, Жаҳон банки, Халқаро Валюта Жамғармаси, ЕТТБ, ОТБ ва бошқа қатор нуфузли халқаро молия ва банк тузилмалари томонидан йил мобайнида ташкил этиладиган тадбирларда тарқатиладиган “Global Markets” ахборотномасининг навбатдаги сонини нашрга тайёрлаш мақсадида “Global Markets” ва “Euromoney” экспертларининг мамлакатимизга ташрифи режалаштирилди.

Шунингдек, 2020 йил июнь ойида Лондонда қимматли қоғозлар бозорига бағишлаб ўтказиладиган инвестицион форум доирасида Ўзбекистон тақдимотини ўтказиш бўйича ҳам келишувга эришилди.
Ҳудудларда “Ёшлар ва кино” ойлиги давом этмоқда


“Ўзбеккино” миллий агентлиги томонидан ёшлар учун яна бир ташаббусга қўл урилди. Яъни, шу йилнинг 10 февралидан 10 мартига қадар “Ёшлар ва кино” шиори остида республика бўйлаб ўзбек миллий фильмлари намойиши ташкил этилди.

Намойишнинг мақсади сўнгги йилларда Агентлик буюртмасига биноан суратга олинган бадиий ва ҳужжатли фильм ҳамда мультфильмларни юртимизнинг турли ҳудудларида яшовчи ёшларга етказишдан иборат.

Маълумки, кейинги йилларда ўзбек киносаноатида ҳам сезиларли ўзгаришлар кўзга ташланмоқда. Узоқ йиллик танаффусдан сўнг юртимизда яна тарихий мавзудаги фильмлар суратга олина бошлади. “Элпарвар”, “Қўқон шамоли”, “Авлоний” сингари фильмлар шулар жумласидандир. Айни пайтда киноусталаримиз томонидан ХХ аср бошидаги жадидлар ҳаёти ҳақида ҳикоя қилувчи “Ибрат”, Иккинчи жаҳон уруши йилларида халқимизнинг фронт ортидаги машаққатли ҳаётини акс эттирувчи “Илҳақ”, ўзбек адабиётининг икки забардаст вакили Ҳамид Олимжон ва Зулфия ҳаётидан ҳикоя қилувчи “Муҳаббат баҳори” сингари фильмларни суратга олиш ишлари давом этмоқда.

Ўзбекона туйғулар акс этган миллий картиналаримизни етказиб бериш, уларни ёрқинроқ англатиш учун ташкил этилган ушбу намойишнинг очилиш маросими пойтахтимиздаги Алишер Навоий номидаги кино саройида “Элпарвар” фильми билан бошланган эди. Айни пайтда Қорақалпоғистон Республикаси, Тошкент шаҳри ва вилоятларда ёшлар учун бепул намойиш этиб келиняпти. 20 февралдан вилоятларда фильм ижодкорлари билан ижодий учрашувлар бошланди.

– Мазкур ташаббус, энг аввало, ёшларни ўзбек киносининг ютуқлари билан таништириш баробарида, миллий қадриятларимизга ҳурмат, Она Ватанга садоқат туйғуларини сингдиришга хизмат қилади, – деди “Республика кино прокат маркази” давлат унитар корхонаси раҳбари Иброҳим Аҳмедов. – Айни пайтга қадар Қорақалпоғистон Республикаси, Сирдарё ва Жиззах вилоятларида киноижодкорларниг ёшлар билан учрашувлари юқори савияда ташкил этилди. Бир қатор янги фильмларимиз уларнинг эътиборига ҳавола қилинди. Қувонарлиси, ёш томошабинлар учрашувларда фаол иштирок этишмоқда, фильмларимиз ҳақидаги фикр-мулоҳазаларини дадил билдирмоқда. Бундай учрашувлар кино ва томошабин ўртасида кўприк бўлиб хизмат қилади.
Ўзбекистонда 2020 йилда асал етиштириш 23 минг тоннагача оширилади

Асалари қадимдан халқ табобатида даволаш, қишлоқ хўжалиги экинларини, мевали боғларни чанглатиш учун боқилган. Ўзбекистонда асаларичилик – қишлоқ хўжалигининг ривожланаётган муҳим соҳаларидан бўлиб, бир юз йигирматадан ортиқ асаларичилик корхонасини қамраб олган. 

Бол етиштириш ортганига қарамай, соҳага оид технологиялар, ўқув дастурларидан фойдаланиш, чанглатиш заруратлари ва нектар йиғиш имкониятлари тўғрисидаги маълумотларнинг чекланганлиги кимёвий моддалар билан заҳарланиши ва ҳосилдорликнинг камайишига сабаб бўлмоқда. Натижада ҳар бир асалари оиласидан олинадиган асал миқдори ҳанузгача 20 килограммдан кам бўлиб қолмоқда. 

Соҳани модернизация қилиш бўйича бошлаган ислоҳотлар доирасида Ўзбекистонда асаларичилар ассоциацияси ташкил этилиб, Халқаро асаларичилик ассоциациялар федерацияси Апимондияга қўшилиши режалаштирилгани ҳақида асаларичиликни ривожлантириш форумида қайд этилди. 

Ўзбекистонда асаларичиликни ривожлантиришни қўллаб-қувватлаш мақсадида БМТнинг озиқ-овқат ва қишлоқ хўжалиги ташкилоти (ФАО) ҳамда Ўзбекистон Республикаси асаларичилар уюшмаси ҳамкорликда ўтказган форумда асаларичиликни ривожлантиришга қаратилган 2017-2021 йилларга мўлжалланган дастур ҳам муҳокама қилинди. 

Дастур бошқарув тизимини ислоҳ қилиш, наслчиликни илмий ташкил этиш, маҳсулотлар ҳажми ва турларини кўпайтириш, қайта ишлаш ва илғор тажрибаларни жорий этиш орқали жорий йилда асал етиштиришни 23 минг тоннагача оширишни назарда тутади. 

Бундан ташқари, лойиҳанинг асосий мақсадларидан яна бири – асаларичилар ва қишлоқ хўжалиги маҳсулотлари етиштирувчилари ўртасида эрта огоҳлантириш тизимини яратишдан иборат. Бунда ҳар иккала соҳа мутахассисларига пестицидлардан фойдаланиш ва ҳосилни гуллаш даврида йиғиш тўғрисида ўзаро маълумот алмашишни таъминлаши кўзда тутилган. 

Шунингдек, қишлоқ хўжалиги ландшафтларида асалари уяларини оптимал равишда тақсимлаш учун уяларни брон қилиш тизими ҳам яратилади. 
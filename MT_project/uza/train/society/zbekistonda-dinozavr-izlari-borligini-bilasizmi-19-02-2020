Ўзбекистонда динозавр излари борлигини биласизми?

Сувтушар шаршараси неча метр баландликдан отилиб тушишини-чи? Ҳазрати Султон платоси ёки Амир Темур ғорида бўлгандирсиз?

Агар ана шу сўлим ва сирли манзилларни зиёрат қилиш истагида бўлсангиз, энди сизга янада қулай имкониятлар тақдим этилади.

Ўзбекистон Республикаси Вазирлар Маҳкамасининг “Ҳисор давлат қўриқхонасининг қўрикланма зонасини белгилаш чора-тадбирлари тўғрисида”ги қарори айни шу мақсадни кўзлаб қабул қилинди.

Унга мувофиқ, Ҳисор давлат қўриқхонасининг унга туташ ҳудудлардаги 11 231,3 гектарга тенг қўриқланма зонаси белгиланди. Шу билан бирга, Ҳазрати Султон платоси, Сувтушар дарёсининг бир қисми, динозавр излари ва Амир Темур ғори объектлари қўриқхона ҳудудидан унинг қўриқланма зонасига ўтказиладиган бўлди.

Яқин истиқболда мазкур объектларда зиёрат туризми ва экологик туризмни ташкил қилиш чоралари кўрилиши ва бунинг учун инвесторлар жалб қилиниши кўзда тутилган.
Чархий таваллудининг 120 йиллиги нишонланди

    
Алишер Навоий номидаги Ўзбекистон Миллий кутубхонасида Ўзбекистон халқ шоири Чархий таваллудининг 120 йиллиги муносабати билан “Номингиз тилларда, дилларда доим” деб номланган адабий-маърифий тадбир ўтказилди.
Таниқли шоир-ёзувчилар, адабиётшунос олимлар, элимиз ардоғидаги санъаткорлар иштирокидаги тадбирда шоир ижодий фаолияти ёдга олинди, ғазалларидан намуналар келтирилди. Бой адабий мероси, асарлари тили ва услуби хусусида гап борди.


– Чархий шунчаки шоир эмас эди, – деди тадқиқотчи Дилноза Қосимова. – У салоҳиятли, теран фикрли зукко ижодкор эди. Унинг ғазалларидан кўнгли ҳам нафис, қалби ҳам пок инсон эканлигига амин бўласан киши. Шоир ижод қилган даврда замонавий ўзбек адабиётида янги овозлар пайдо бўлаётган, шеъриятнинг янгича жанрлари барқ ураётган вақтда назмнинг аруз вазни анча оқсаган эди. Адиб ижоди билан аруз вазнининг тараққий этишига ўз ҳиссасини қўшди. Нафақат ҳисса қўшди ва балки замонавий ўзбек адабиётида секин-аста аруз вазнида ижод қиладиган шоирлар пайдо бўлишига Чархий туртки бўлган, десак муболаға бўлмайди.
Мумтоз адабиётимизнинг энг яхши анъаналарини янги тарихий даврда давом эттирган шоир Асқарали Ҳамроали ўғли Чархий 1900 йил 23 февралда Қўқонда таваллуд топган. Бошланғич маълумотни эски мактабда олган. Асқарали отасидан хуснихат машқ қилишни, онасидан шеър ёзишни ўрганди. Бўлғуси шоир Ҳофиз, Саъдий, Навоий, Бедил ғазалларини меҳр билан ўқиди. Сулаймонқул Рожий, Мирза Ҳўқандий каби қўқонлик шоирлардан аруз қоидаларини ўрганди. Шоир октябрь тўнтаришидан кейин Чархий тахаллуси билан шеърлар ёзиб юрган бўлса-да, уларни узоқ вақтгача матбуотда эълон қилмади.
Шоирнинг “Ширин ва аччиқ”, “Шеърлар”, “Алихўжа ва Хўжали”, “Девон” номли китоблари чоп этилган.

Чархийга адабиётшунослар томонидан нисбат берилганда, сермаҳсул ижодининг асосини мумтоз адабиётимизнинг асосий вазнларида ижод қилиб, арузнинг кенг тарғиб этилишида ҳиссаси беқиёс эканлиги эсланади. Унинг ғазалларидаги ҳар бир сўз маҳорат билан тизилгани, ғазал ўқилганда бирдан нишонга тегиб, кишини бадиият томон етаклаши эътироф этилади.
1975 йилда Чархий ижодига муносиб эътибор берилади, у Ўзбекистон халқ шоири фахрий унвони билан тақдирланади. Чархий истеъдодли ғазалнавис, ажойиб қўшиқчи- шоир сифатида ихлосмандлари хотирасида ўчмас из қолдирган. Шоир 1979 йил 18 декабрда Қўқонда вафот этган.
Муносиб

  

        

      

    
Кўнгил ганжасига жон муносиб,

  
    
Эрур ҳар жонга бир жонон муносиб.

  

        

      

    
Хаёлим мотами ҳижронда қолмиш,

  
    
Нажот истарга сен-султон муносиб.

  

        

      

    
Хиром этганда зебо қоматига,

  
    
Муҳаббат шавқи-ла жавлон муносиб.

  

        

      

    
Демасман рози дил ифшо этурга,

  
    
Кеса бедард, беунвон муносиб.

  

        

      

    
Талаб этса муродни ошиқ аҳли,

  
    
Мурувват аҳлидан эҳсон муносиб.

  

        

      

    
Кўнгил сандуқида кўпдур ҳаваслар,

  
    
Баён айларга бир девон муносиб.

  

        

      

    
Десалар муниси Чархий бўлурга,

  
    
Фасоҳат бобида Даврон муносиб.
Қўшни давлатлар ОТМда ўқиганлик тўғрисидаги ҳужжатларни қалбакилаштириш ҳолатлари кузатилмоқда


Ўзбекистон Республикаси Олий ва ўрта махсус таълим вазирлиги берган маълумотларга кўра, вазирликнинг ҳудудий ишчи гуруҳларига фуқаролар томонидан қалбаки (сохта, ясама) ҳужжатлар топширилаётганлиги аниқланмоқда.

Ўқишини қўшни давлатлардаги олий таълим муассасаларидан кўчириш тўғрисида ариза топширган фуқароларнинг ҳужжатлари тўлиқ текширилади ва қалбаки ҳужжатлар аниқланган тақдирда талабаликка қабул қилинмайди ҳамда ҳужжатлар ҳуқуқни муҳофаза қилувчи идораларга тақдим этилади.

Вазирлик қўшни давлатлардаги олий таълим муассасаларидан ўқишини кўчириш бўйича мурожаат қилаётган фуқаролар ва уларнинг ота-оналарини огоҳлантирмоқда.

Юқоридагиларни инобатга олган ҳолда, Олий ва ўрта махсус таълим вазирлиги қўшни давлатлардаги олий таълим муассасаларидан бирида ўқиганлик тўғрисидаги қалбаки ҳужжат қилиб беришни таклиф этаётган тамагир ва фирибгарларнинг таклифларидан эҳтиёт бўлишни тавсия этмоқда.
Сув хўжалиги объектини бошқариш жараёнлари ва сувни назорат қилиш ишлари автоматлаштирилади

Ўзбекистон Республикаси Сув хўжалиги вазирлигида Президентимизнинг Олий Мажлисга Мурожаатномасида белгиланган вазифаларнинг вазирлик тизимидаги ижросига бағишланган матбуот анжумани ўтказилди.

Сув хўжалиги вазири Шавкат Ҳамроев Президентимизнинг Мурожаатномасида белгилаб берилган вазифалардан келиб чиққан ҳолда, соҳада амалга оширилаётган ишлар юзасидан маълумот берди. 2020 йилда мамлакатимиз бўйича 44 минг гектардан зиёд майдонда сув тежовчи технологиялар, жумладан, 24,8 минг гектар пахта майдонида томчилатиб суғориш технологиясини жорий қилиш режалаштирилган. Мазкур соҳада субсидиялар ажратилиши фермер ва деҳқонларнинг фаолиятини ривожлантиришда муҳим аҳамият касб этмоқда.

Қайд этилганидек, бу йил ҳам сув тежовчи технологияларни жорий этишни қўллаб-қувватлаш учун 300 миллиард сўм ажратилади. Хусусан, қишлоқ хўжалиги экин тури, суғориш технологияси ва ернинг бонитет баллидан келиб чиқиб, томчилатиб суғориш тизимлари учун гектарига 8 миллион сўм, ёмғирлатиб суғориш тизимлари учун 4 миллион сўм, дискретли суғориш учун 1 миллион сўмдан ажратиш белгиланган.

Ҳозирга қадар ҳудудлардаги 130 минг гектар майдонда сув тежовчи технологиялар жорий этилган бўлиб, шундан томчилатиб суғориш технологияси 77,4 минг гектарни ташкил этади. Шу тартибда иш олиб борилса, тежамкор технологиялар қўлланиладиган майдонлар 2025 йилда 1 миллион гектарга етказилади.

Тадбирда мутахассислар сув хўжалиги объектларини бошқариш жараёнларини, сувни назорат қилиш ва унинг ҳисобини юритиш тизимини автоматлаштириш борасида амалга оширилаётган ишларга ҳам тўхталиб ўтди. Жумладан, Корея халқаро ҳамкорлик агентлиги (KOICA) билан имзоланган битимга мувофиқ, республикамизнинг асосий сув объектларига замонавий “Ақлли сув” тизими жорий қилиняпти. Ўтган йили KOICAнинг грант маблағи эвазига молиялаштирилаётган лойиҳа доирасида 61 та сув хўжалиги объектига сув сарфини онлайн кузатиш имконини берувчи қурилмалар ўрнатилди. Ушбу тизим 2020 йилда яна 90 та объектга жорий қилинадиган бўлса, 2025 йилда 300 та, 2030 йилга бориб эса мингтага етказиш режалаштирилган.

Бундан ташқари, сизот сувлари сатҳи ва минерализацияси тўғрисидаги маълумотларни онлайн узатиш, мониторинг юритиш ҳамда суғориладиган майдонларнинг мелиоратив ҳолатини баҳолаш тизимини яратиш мақсадида 2020 йилда 2 минг дона, 2025 йилда 6 минг дона ва 2030 йилгача 27 минг 270 дона кузатув қудуқларида геоахборот тизимлари ўрнатилади. Шунингдек, ахборот-коммуникация технологиялари имкониятларидан кенг фойдаланган ҳолда 2020 йилда 10 та, 2020-2021 йилларда 20 та ва 2030 йилгача 100 та сув хўжалиги объектини бошқариш жараёнлари ва сувни назорат қилиш ишлари автоматлаштирилади.

– Президентимизнинг Мурожаатномасида Сув хўжалигини 2030 йилгача ривожлантириш концепцияси лойиҳасини жорий йил 1 апрелга қадар тасдиқлаш учун киритиш вазифаси белгиланган эди, – дейди Сув хўжалиги вазирлиги Ахборот-таҳлил ва ресурс маркази директори Воҳиджон Аҳмаджонов. – Хусусан, Осиё тараққиёт банки, Жаҳон банки, Швейцария тараққиёт ва ҳамкорлик агентлигининг грант маблағлари ҳисобига халқаро экспертлар ҳамда сув хўжалиги соҳаси учун истиқболни белгиловчи ҳужжатларни ишлаб чиқишга ихтисослашган Австралиянинг “Aither” компанияси мутахассисларини жалб қилган ҳолда ҳужжат лойиҳаси тайёрланди. Унда сувни тежайдиган технологияларни кенг жорий этиш, соҳада автоматлаштириш ва ахборот-коммуникация технологияларидан кенг фойдаланиш каби кўплаб вазифалар қамраб олинган.

Журналистларни қизиқтирган саволларга мутахассислар жавоб берди.
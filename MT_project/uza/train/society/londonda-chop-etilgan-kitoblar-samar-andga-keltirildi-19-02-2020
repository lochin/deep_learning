Лондонда чоп этилган китоблар Самарқандга келтирилди

Миллий масс-медиани ривожлантириш ва қўллаб-қувватлаш жамоат фонди томонидан Ахборот ва оммавий коммуникациялар агентлиги билан ҳамкорликда ташкил этилган “Кўнгил кўзи” лойиҳаси асосида Самарқанддаги вилоят кўзи ожиз болалар учун ихтисослашган 59-сон таълим муассасаси ҳамда 60-сон заиф кўрувчи болалар мактаб-интернати ўқувчиларига Англиянинг Лондон шаҳрида брайл алифбоси асосида нашр этилган жаҳон адабиётининг инглиз тилида тайёрланган сара асарларидан иборат китоблар жамланмаси тақдим этилди. 

– “Кўнгил кўзи” лойиҳаси юртимиздаги кўзи ожиз ёки заиф кўрувчи кишилар, хусусан, ёшларни зарур китоблар, бадиий асарлар билан таъминлашга хизмат қилмоқда, – дейди Ўзбекистон Республикаси Президенти Администрацияси ҳузуридаги Ахборот ва оммавий коммуникациялар агентлиги Самарқанд вилояти бошқармаси бошлиғи М.Ибодуллаев. – Бу давлатимиз раҳбари томонидан илгари сурилган бешта муҳим ташаббусдан бири – ёшлар маънавиятини юксалтириш, улар ўртасида китобхонликни кенг тарғиб қилиш йўналишига тўла мос келиб, ушбу эътибордан кўзи ожиз болалар ҳам четда қолмаётганлигидан далолат беради. 

Брайл алифбоси асосида тайёрланган дастлабки китоблар 2019 йилнинг декабрь ойида Самарқанддаги махсус мактаб-интернатга етказилган эди. 


"Расул Кушербаевнинг “даъвоси” асоссиз". Судьялар депутатга жавоб қайтарди

Сайтимизда жорий йилнинг 15 февраль санасида айрим очиқ судларга журналистларни киритилмаслиги юзасидан Олий Мажлис Қонунчилик палатаси депутати Расул Кушербаевнинг фикр-мулоҳазалари эълон қилинган эди. “Расул Кушербаев: “Очиқ судга журналистни киритмаган судьядан воз кечиш керак” номли мақола ижтимоий тармоқларда катта баҳс-мунозараларга сабаб бўлди. Депутатнинг таъкидларига нисбатан Қарши туманлараро иқтисодий суди судьяси Ҳусан Турсунов жавоб қайтарди.

Ҳусан Турсуновнинг жавобини ҳеч қандай ўзгаришларсиз ҳукмингизга ҳавола этамиз.

***
Албатта, бугун халқимиз очиқ ҳуқуқий демократик давлат қуриш йўлида Президентимиз раҳбарлигида тамоман янги даврга қадам қўйди. Суд-ҳуқуқ соҳасида тарихий ислоҳотлар амалга оширилганига барчамиз гувоҳ бўлиб турибмиз.

Шу маънода депутатнинг ҳар бир соҳада, шу жумладан, судлар фаолиятида ҳам ошкоралик ва шаффофликни таъминлаш долзарб масала эканлиги ҳақидаги фикрларини тўла қўллаб-қувватлайман, ҳамкасбларим ҳам шунинг тарафдори, бунга ҳеч қандай шубҳа йўқ.

Аммо Р.Кушербаевнинг “журналистларнинг очиқ суд жараёнларида эркин қатнаша олмаётгани, аудио-видео ёзувлардан фойдалана олмасликлари ва ҳатто айрим ҳолларда бу борада судларда очиқдан-очиқ чекловлар қўйилаётгани, қандайдир камчилиги борки, бугун фаолияти ҳақида жамоатчиликка ошкора ахборот беришдан, ошкора қарор қабул қилишдан баъзи судьялар қўрқаётгани, судья хоҳламагани учун ҳам журналистнинг суддаги иштироки тақиқланаётгани” ҳақидаги фикр-мулоҳазалари нега аниқ далилларга асосланмагани мени бироз ажаблантирди.

Чунки очиқ суд мажлисларида журналистлар бемалол қатнашаётган бир пайтда асоссиз даъво қилишга на ҳожат?

Қолаверса, бугун янги Ўзбекистон, янги суд ҳокимияти барпо этилаётган бир пайтда қандай қилиб биз ошкора одил судловни амалга оширишдан хавфсирашимиз, суд жараёнларини ўтказишда ошкоралик ва шаффофликка тақиқ қўйишимиз, суд мажлисларига журналистларни киритмасдан уларни чеклашимиз мумкин?!

Бугунги кунда судлар фаолиятида ошкоралик принципи босқичма-босқич тадбиқ этилмоқда. Судлар ва оммавий ахборот воситалари ўртасида очиқ мулоқот тизимли йўлга қўйилган. Қонуний кучга кирган суд ҳужжатларини хоҳлаган киши истаган пайтда Олий суднинг расмий веб-сайтига кириб ўқиш имконияти яратилган, журналистлар билан узлуксиз учрашувлар ўтказилаётган бўлса, яна қандай қилиб бундай нохолис хулосага келиш мумкин?!

Ажабланарлиси, “очиқ судда журналистни киритмаган судьядан воз кечиш керак, бундай судьяларни ишдан бўшатилиши тарафдори” эканлиги ҳақидаги депутат “назарияси” ҳам биз, судьяларда бироз таажжуб уйғотди. 

Дадил ишонч билан айтишим мумкинки, бугун судьялар одил судловни ошкора, жамоатчилик билан доимо ҳамнафас руҳда ўтказишдан қўрқиш у ёқда турсин, ҳатто иккиланмайди ҳам. Аксинча, бундан янада кўпроқ кўникма, тажриба ва обрў-эътибор орттирамиз. Биз ҳар қандай вазиятда ҳам журналистлар билан очиқ мулоқотга киришишга тайёрмиз, улар билан истаганча савол-жавоб қилишдан чарчамаймиз, оммавий танқидларга вазминлик билан жавоб берамиз. Энг асосийси, судьянинг фаолиятига, унинг юриш-туришига халқнинг ўзи баҳо беришини биз доимо ёдда сақлаймиз ва шунга монанд фаолият юритамиз.

Қолаверса, Президентимизнинг “суд остонасига қадам қўйган ҳар бир инсон Ўзбекистонда адолат ҳукм сураётганлигига тўлаш ишонч хосил қилиши керак, судьяларнинг бундай жасорати ва қатъиятини бундан кейин ҳам тўлиқ қўллаб-қувватлайман”, деган илиқ эътирофи ва юксак ишончларини ҳеч қачон эсдан чиқармаймиз.

Албатта, иш бор жойда камчилик ҳам бўлади, дегани ҳам бор гап. Эришилган ютуқлардан кўра, қилиниши зарур бўлган масалалар кўп. Худди шундай судлар олдида турганидек, депутатлар зиммасида ҳам сайловчилар томонидан кўтарилган ҳаётий масалаларни ҳал этиш вазифаси турибди.

Президентимиз таъбири билан айтганда “депутатларимизга мурожаат қилиб, шуни айтмоқчиман: сайловолди учрашувларида аҳоли томонидан кўтарилган долзарб масалаларни ҳал этиш бўйича аниқ дастур ва “йўл харитаси”ни ишлаб чиқиш ҳамда уларни мутасадди идоралар билан ҳамкорликда тўлиқ амалга ошириш зарур. Акс ҳолда, сизларга ишонч билдирган сайловчилар олдида депутатнинг обрўси бўлмайди, партиянинг мавқеи тушиб кетади”.

Демак, депутатлар қайсидир соҳани асоссиз танқид қилишдан кўра, Президентимиз томонидан белгилаб берилган вазифаларни ҳал этишга эътибор қаратса, мақсадга мувофиқ бўларди.

Хайрулло Бозоров ёшлар билан учрашди

Наманган вилояти ҳокими Хайрулло Бозоровнинг навбатдаги “Ҳоким ва ёшлар” учрашуви вилоятдаги болалар мусиқа ва санъат мактаби ҳамда умумий ўрта таълим мактабларининг санъатга қизиқувчи ўқувчилари иштирокида бўлиб ўтди. 

Учрашув аввалида Маданият маркази фойесида шаҳар ва туманлардаги “Баркамол авлод” болалар марказлари техник ва бадиий ижодиёт тўгараклари қатнашчиларининг кўргазмаси ташкил этилди.


Ёшлар билан учрашувда вилоят раҳбари ёшларга оид давлат сиёсати асосида 2020 йилда вилоятда ёшларнинг ҳар жиҳатдан камол топиши йўлида амалга ошириладиган ишлар, режа ва йирик лойиҳалар ҳақида батафсил сўзлаб берди. 

– Президентимиз томонидан илгари сурилган бешта муҳим ташаббус ижроси, жумладан, ёшларнинг мусиқа, рассомлик, адабиёт, театр ва санъатнинг бошқа турларига қизиқишини ошириш, истеъдодини юзага чиқариш доимий эътиборимиз марказида бўлади, –деди Х.Бозоров. – Жумладан, жорий йилда умумтаълим мактабларида 1 минг 400 га яқин янги тўгарак ташкил этилади. Улар барча зарур анжомлар билан таъминланади. Илмли, иқтидорли, қобилиятли ўғил-қизларни қўллаб-қувватлаш учун уларга ҳар жиҳатдан қулай шароит ва имкониятлар яратиб бериш керак.
Учрашувда ўқувчи-ёшлар ўзларини қизиқтирган масалалар билан вилоят ҳокимига мурожаат қилди. Мактаб ўқувчиларига стипендия жорий этишдан қўғирчоқ театри қуриб беришгача бўлган ўнлаб фикрлар билдирилди. Ўқувчиларнинг таклифи билан бу йилдан бошлаб ёшлар ўртасида анъанавий мусиқанинг мақом, опера, эстрада қўшиқчилик йўналишларида Наманганда ўтказиладиган “Afsona music” ёш талантлар очиқ кўрик-танловига халқ чолғучилиги йўналиши ҳам қўшиладиган бўлди.

Вилоятнинг барча шаҳар ва туманларидан 400 нафарга яқин ўқувчи иштирок этган учрашувда Наманган шаҳри ҳамда туманлардаги умумтаълим мактабларига 1 миллиард 300 миллион сўмлик мусиқа анжомлари топширилди. Бундай эътибор ва ғамхўрлик ўқувчи-ёшларга янада иштиёқ бағишлаб, уларни фаолликка ундайди. 

Президентимиз томонидан белгилаб берилган бешта муҳим ташаббус ҳам айнан ёшларнинг илму иқтидорини юзага чиқариш, уларни жисмонан соғлом, маънан баркамол, интеллектуал салоҳиятли, замонавий илм-фан ва касб-ҳунар сирларини пухта биладиган қилиб тарбиялаш, айни пайтда интернетдан тўғри ва самарали фойдаланиш, китобга ошноликка чорлаш, хотин-қизлар бандлигини таъминлаш каби эзгу мақсадларга хизмат қилади.

Журналист Давлатназар Рўзметовнинг ўлимига сабабчи бўлган йигит суд залидан озод қилинди

Хабарингиз бор, хоразмлик журналист Давлатназар Рўзметов 2019 йил 6 ноябрда йўлда автомобиль уриб кетиши натижасида оғир тан жароҳати олиб вафот этган эди.

Суриштирув ишлари жараёнида журналистнинг ўлимига сабабчи бўлган ҳайдовчи Умидбек Сапаров экани аниқланиб, у қамоққа олинган эди. 

У. Сапаров 1979 йилда Хоразм вилоятида туғилган, оилали, икки нафар вояга етмаган фарзанди бор, муқаддам судланмаган, “Хоразм инвест” масъулияти чекланган жамиятида ҳайдовчи бўлиб ишлаган.

Жиноят ишлари бўйича Урганч шаҳар судида судланувчи Умидбек Сапаровга нисбатан жиноят ишини кўриб чиқиш бўйича очиқ суд жараёни ниҳоясига етди ва суд ҳукми эълон қилинди.

Судья Ш. Раззоқов раислигида кўриб чиқилган ишда аниқланишича, судланувчи У. Сапаров, 2019 йил 6 ноябрь куни, соат 23:30 да ўзининг бошқарувида бўлган “Хоразм инвест” масъулияти чекланган жамияти томонидан ижара шартномаси асосида олинган юк автомашинасини тегишли ҳужжатлари билан, бироқ спиртли ичимлик истеъмол қилиб, маст ҳолда бошқариб кетаётиб йўл четидаги фуқарони уриб юборган.

Бу билан у йўл ҳаракати қоидаларини қўпол равишда бузган ва бир инсоннинг ўлимига сабабчи бўлган. Чунки Д. Рўзметов олган оғир тан жароҳати оқибатида ҳодиса содир бўлган жойда вафот қилган.

Судланувчи У. Сапаров судда, айбига тўлиқ иқрорлик билдирди.

“Урганч-Хива” қатнов йўли устидан ўтган темир йўл кўприги остидан ўтаётганида йўлнинг чеккасида битта фуқаро қўлида шапкаси билан "машинани тўхтат" дегандай ишора қилиб, тахминан 2-3 метр қолган вақтида бошқарувидаги автомашина олдига югурганлигини, ушбу шахс югурган вақтида дарҳол тормозни босганлигини, шундай бўлса-да ушбу пиёдани уриб юборганлигини, шундан кейин машинадан тушиб, пиёда ёнига бориб, уни кўтармоқчи бўлганини, нотаниш бир шахс келиб ёрдам бериш учун унинг юрагини массаж қилганлигини, шундан кейин ҳодиса жойига тез ёрдам машинаси келиб, пиёданинг вафот этганлигини айтишганини, ҳодиса жойига ИИБ ходимлари келганинини, йўл транспорт ҳодисаси содир қилинган кун спиртли ичимлик истеъмол қилмаганлигини, лекин бир кун олдин спиртли ичимлик истеъмол қилганлигини, Хоразм вилояти наркология диспансерида мастликни аниқлаш бўйича ўтказилган текширувда қўрққанидан нима ёзганлигини билмаганлигини, жабрланувчининг оила аъзоларидан кечирим сўрашини, етказилган зарарни қоплаганини инобатга олиб, қилган ишидан пушаймонлигини билдириб, енгиллик берилишини сўраб кўрсатма берди.

Жабрланувчининг қонуний вакили Л. Алиева марҳум Д. Рўзметовнинг турмуш ўртоғи эканлигини, 2019 йил 6 ноябрь куни соат 17:00 да турмуш ўртоғи билан охирги марта гаплашганлигини, бироқ кейин кеч бўлсада уйга келмаганлигини, кейин ўғли қўнғироқ қилганида отаси жавоб бермаганлиги, шу куни соат 23:15 да ўғлининг телефон рақамига нотаниш рақамдан қўнғироқ бўлиб, Урганч-Хива йўлидаги кўприкка етмасдан бекатни ёнида йўл транспорт ҳодисаси содир бўлганлиги натижасида Д. Рўзметов ҳушидан кетганлигини айтишганлигини, шундан кейин қариндошларига айтиб, ҳодиса содир бўлган жойга борганида ИИБ ходимлари йўл транспорт ҳодисасини чизиб турганлигини, тез тиббий ёрдам ходимлари турмуш ўртоғи Д. Рўзметовни олиб кетишганлигини, шу вақтда ЙТХ натижасида турмуш ўртоғи вафот қилганини билганлигини маълум қилди. У. Сапаровга нисбатан даъвоси йўқлигини, етказилган зарарни қоплаганлигини, унинг оиласи ҳам боқувчисини йўқотмаслиги учун қамоқдан озод қилиб, унга енгилроқ жазо тайинлашни билдириб кўрсатма берди.

Судда иштирок этган яна бир гувоҳ Д. Эшчанов вилоят наркология диспансерида шифокор лавозимида ишлашини, судланувчини алкатестр мосламаси орқали текшириб кўрганида, 0,576 мг/литр яъни енгил даражада мастлик ҳолатда бўлганини аниқлаганини, шунингдек, текширув вақтида У. Сапаровнинг оғзидан ҳам спиртли ичимликни ҳиди келиб турганлигини билдириб, кўрсатма берди.

- Эълон қилинган суд ҳукмига кўра, У. Сапаров Жиноят кодекси 266-моддаси 2-қисмида назарда тутилган жиноятни содир этганликда айбли, деб топилди, - дейди Олий суд матбуот хизмати раҳбари Азиз Обидов. - Жиноят кодексининг 266-моддаси 2-қисми билан Жиноят кодексининг 45-моддасини қўллаб, 1 йил 6 ой муддатга транспорт воситаларини бошқариш ҳуқуқидан маҳрум қилиб, Жиноят кодексининг 57-моддасини қўллаб, 3 йил муддатга озодликни чеклаш жазоси тайинланди. Жиноят кодексининг 62-моддасига асосан, 2020 йил 9 январь кунидан 2020 йил 19 февраль кунига қадар 41 кун қамоқда сақланган ҳар бир кунини бир кунга тенглаштириб, 1 ой 11 кун озодликни чеклаш жазоси ўталган, деб ҳисоблаб, ўташлик учун узил-кесил 2 йил 10 ой 19 кун озодликни чеклаш жазоси қолдирилди.

Судланувчи У. Сапаровга нисбатан белгиланган “қамоққа олиш” тарзидаги эҳтиёт чораси бекор қилиниб, у суд залидан озод қилинди.

Жиноят иши бўйича жабрланувчи (Д. Рўзметов)нинг қонуний вакили (турмуш ўртоғи) Л. Алиеванинг судланувчи У. Сапаровга нисбатан даъвоси йўқлиги инобатга олинган.

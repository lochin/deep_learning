Йилига 546 миллион кВт.с электр энергияси ва 230 миллион м3 табиий газни иқтисод қилишга эришилди

Мамлакатимиз корхоналари томонидан ишлаб чиқарилаётган маҳсулотларнинг таннархини камайтириш ва рақобатдошлигини янада ошириш бугунги бозор шароитида саноат тармоқларининг барқарор ривожланишини ва экспорт салоҳиятининг ўсишини таъминлашнинг асосий омили ҳисобланади. Бунинг учун, энг аввало, маҳсулот таннархининг асосий ташкил этувчиси ҳисобланган ёқилғи-энергетика ресурсларининг улушини камайтиришга катта эътибор қаратиш лозим. 

Ўзбекистон Республикаси Президентининг 2017 йил 7 февралдаги “Ўзбекистон Республикасини янада ривожлантириш бўйича Ҳаракатлар стратегияси тўғрисида”ги фармони билан иқтисодиётда энергия ва ресурслар сарфини камайтириш, ишлаб чиқаришга энергия тежайдиган технологияларни кенг жорий этиш, қайта тикланадиган энергия манбаларидан фойдаланишни кенгайтириш, иқтисодиёт тармоқларида меҳнат унумдорлигини ошириш масаласи иқтисодиётни ривожлантириш ва либераллаштиришнинг асосий вазифаларидан бири сифатида белгиланди. 

Ишлаб чиқарувчилар учун энергия тежовчи технологияларни жорий этишда молиявий кўмак бериш мақсадида бугунги кунда қатор халқаро молия институтлари ўзининг имтиёзли кредитларини тақдим этмоқда. 

Жумладан, Иқтисодиёт ва саноат вазирлиги қошидаги Жаҳон банкининг “Саноат корхоналарининг энергия самарадорлигини ошириш” лойиҳаси доирасида 2011 йилдан бошлаб бугунги кунгача 100 дан ортиқ инвестицион лойиҳалар амалга оширилди ва натижада йилига 546 млн.кВт.с электр энергияси ва 230 млн.м3 табиий газни иқтисод қилишга эришилди. 

Ушбу чора-тадбирларни давом эттириш мақсадида 2019-2022 йилларда Европа инвестиция банкининг 100,0 млн евро миқдоридаги кредитини жалб этиш бўйича тегишли Ҳукумат қарори ҳам қабул қилинган. 

Шу билан бир қаторда, Ўзбекистон Республикаси Президентининг 2019 йил 22 августдаги ПҚ-4422-сонли қарори билан иқтисодиёт тармоқларининг энергия самарадорлигини ошириш, энергия тежовчи технологияларни жорий этиш ва қайта тикланувчи энергия манбаларини ривожлантиришнинг мақсадида қатор имтиёзларнинг кўзда тутилганлиги бу борадаги ишларнинг янада жадал давом этишига сабаб бўлади. 

Жумладан, мазкур қарорда белгиланган комплекс дастурни амалга ошириш натижасида 2020-2022 йилларда иқтисодиёт тармоқларида камида 2,4 миллиард кВт.с электр энергияси, 2,4 миллиард м3 табиий газ ва 20 минг тонна нефт маҳсулотларини тежашга эришилади. 

Одилхон НИМАТУЛЛАЕВ,
Иқтисодиёт ва саноат вазирлиги
бошқарма бошлиғи

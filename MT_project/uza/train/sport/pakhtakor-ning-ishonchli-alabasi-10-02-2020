“Пахтакор” ишончли ғалабага эришди

Осиё чемпионлар лигасининг гуруҳ босқичида Тошкентнинг “Пахтакор” клуби Дубай шаҳрининг “Шабаб Ал Аҳли” жамоасини қабул қилди.

“Пахтакор” марказий стадионида “Шабаб Ал Аҳли” жамоасига қарши ўтган ўйинда пойтахтимиз клуби 2:1 ҳисобида зафар қучди. Биринчи бўлимнинг 18-дақиқасида Жалолиддин Машарипов рақибдан тўпни олиб қўйди ва дарвозабон Мажид Носирнинг хатосидан унумли фойдаланиб ҳисобни очди.Иккинчи бўлимда ҳар иккала жамоа аъзолари бир қатор хавфли вазиятларни содир этди. Ўйиннинг 67-дақиқасида Педро Конде ҳисобни тенглаштирган бўлса, орадан уч дақиқа ўтиб Драган Черан рақиб дарвозасига иккинчи голни киритди. Ҳисоб 2:1.

Шу тариқа “Пахтакор” клуби биринчи турда муҳим уч очкони қўлга киритди. Энди футболчиларимиз 17 февраль куни ўз майдонида Эроннинг “Падидех” жамоаси билан учрашади.
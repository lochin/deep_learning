Универсиаданинг мамлакат босқичи бошланди

Тошкент шаҳри Учтепа туманидаги 1-болалар ва ўсмирлар спорт мактабида талабалар ўртасида Универсиада спорт мусобақалари дастуридаги стол тенниси бўйича республика финал босқичига старт берилди.

Олий ва ўрта махсус таълим, Жисмоний тарбия ва спорт вазирликлари ҳамда бир қатор ташкилотлар томонидан ўтказилаётган мусобақада мамлакатимизнинг барча ҳудудидан 14 жамоа таркибида 56 спортчи-талаба ғолиблик учун куч синашмоқда.

Мамлакатимизда ҳеч бир давлатда ўхшаши бўлмаган, ёш спортчиларни катта мусобақаларга тайёрлашнинг уч босқичли – “Умид ниҳоллари“, “Баркамол авлод“, Универсиада спорт тизими ёшларимизнинг иродаси кучли, юксак маънавиятли, жисмонан соғлом авлод бўлиб етишишига хизмат қилмоқда. Улар орасидан Олимпия ва Осиё ўйинлари, қитъа ва жаҳон чемпионатларида Ватанимиз шарафини муносиб ҳимоя қилишга қодир спортчилар етишиб чиқмоқда.

Ёшларни янги марралар сари ундовчи ушбу мусобақанинг биринчи кунида теннисчилар жамоавий баҳсларда рақобатлашмоқда. Унда Жиззах, Самарқанд, Наманган ва Қорақалпоғистон жамоалари устунлик қилмоқда.– Универсиадани юқори савияда ўтказиш учун иштирокчиларга барча шароитларни яратиб бердик. Шунингдек, мусобақалар адолатли ўтиши учун олий тоифали ҳакамларни саралаганмиз. Универсиаданинг ҳар бир йўналишини спорт мутахассислари кузатиб бормоқда. Ушбу спорт мусобақаси янги номларни кашф этишга ёрдам беради, – деди мамлакатимиз стол тенниси федерацияси раиси Саида Маҳмудова.

Эслатиб ўтамиз, стол тенниси бўйича мусобақалар ғолиб ва совриндорлари 6 февраль куни аниқланади.

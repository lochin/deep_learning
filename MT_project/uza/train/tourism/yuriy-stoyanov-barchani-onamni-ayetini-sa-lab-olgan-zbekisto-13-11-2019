Юрий Стоянов: Барчани онамни ҳаётини сақлаб қолган Ўзбекистонни севишга чақираман


Юртимизда туризм соҳасини ривожлантиришга доир муҳим чоралардан бири хорижий мамлакатларда туристик бренд элчилари институтининг жорий қилиниши бўлди. Ушбу анъанага кўра, қисқа фурсатда Ўзбекистоннинг хорижий мамлакатлардаги туристик брендлари сони 14 нафарга етди. Улар фаолиятининг асосий йўналиши Ўзбекистон туристик салоҳиятини тарғиб қилиш ҳамда танилишини ошириш бўлиб, ўз мамлакатларида таниқли бўлган шахслар, жамоат арбоблари ҳисобланади.

Бу ҳақида пойтахтимизда иш бошлаган “Ипак йўлида туризм” Тошкент халқаро туризм кўргазмаси доирасида ўтказилган Ўзбекистоннинг туристик бренди элчилари форумида алоҳида қайд этилди.

Форумда иштирок этган Ўзбекистоннинг Россия Федерациясидаги туристик бренд элчиси, машҳур актёр Юрий Стоянов, Исроилдаги туристик бренд элчиси таниқли актёр, “Ханда” театри бадиий раҳбари Хай Давидов, Қозоғистондан Лаззат Аханова, Буюк Британиядан нуфузли маркетолог Софи Ибботсонлар ўз фаолиятлари ва юртимиз ҳақидаги илиқ ва самимий фикрларини изҳор этди.

– Мен барчани бир вақтнинг ўзида онам ва миллионлаб ватандошларимнинг ҳаётини сақлаб қолган (Иккинчи Жаҳон уруши пайтида) Ўзбекистонни севишга чақираман, – дейди Юрий Стоянов. – Бир вақтлар онам бир неча йил Ўзбекистонда яшаган ва менга ўзбеклар, уларнинг меҳмондўстлиги ва меҳрибонлиги тўғрисида илиқ сўзларни айтган. Шу боис мен Ўзбекистоннинг тотли меваларини, таомларини татиб кўришга, уни табиати ва гўзаллигини кўзингиз билан кўришга ва самимий қалбингиз билан ҳис этишни таклиф қиламан.

Дунёда “Библия” ва Қуръони Каримдан бошқа ҳамма нарса рекламага муҳтож. Мени ҳам элчи сифатида таклиф қилишганда юрагимда жуда катта қўрқув билан келган эдим. Тўғри, рекламада кўпинча алдов бўлади, лекин Ўзбекистон брендида буни учратмайсиз. Унда фақат ишонч ва муҳаббат мавжуд. Ўз имкониятларим даражасида Ўзбекистонда тез-тез меҳмон бўлиб, юртингизни ўргандим, билдим. Бунда мамлакат тарихи, маданияти, замонавий ривожланиши, ҳақиқий қадриятлари ва анъаналарига эътибор бердим ва онамнинг хотиралари ҳақиқат эканига гувоҳ бўлдим.

Ўзбекистон ёлғиз сайёҳ учун ҳам хавфсизлигидан қувонаман, албатта. Сайёҳ истаган шаҳар ёки кўчасида, куннинг ҳар қандай вақтида, тунда ҳам бемалол сайр қила олади. Шу каби ўз таассуротларим, ишонч ва муҳаббатим билан келгусида Ўзбекистонга янада кўпроқ сайёҳлар оқими келишига ҳисса қўшаман.

“Ипак йўлида туризм” Тошкент халқаро туризм кўргазмаси давом этмоқда.
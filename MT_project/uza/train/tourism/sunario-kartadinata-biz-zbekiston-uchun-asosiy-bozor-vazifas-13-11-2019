Сунарио Картадината: Биз Ўзбекистон учун асосий бозор вазифасини бажарамиз

Биламизки, Индонезиянинг етакчи иқтисодий тузилмалари Ўзбекистонда кимё соҳасида йирик қўшма лойиҳаларни амалга оширишда фаол иштирок этмоқда. Қашқадарё ва Сирдарё вилоятларида пахта етиштириш ва қайта ишлашда кластерлар ташкил этиш, Самарқанд вилоятида меҳмонхоналар реконструкциясида ҳам ушбу давлат вакиллари фаол иштирок этмоқда.

Пойтахтимизда иш бошлаган Ипак йўлида туризм Тошкент халқаро туризм кўргазмасида сайёҳлик борасида амалга оширилаётган ҳамкорлик алоқалари ҳақида Индонезиянинг мамлакатимиздаги Фавқулодда ва мухтор элчиси Сунарио Картадината ўз мулоҳазаларини маълум қилди.

– Индонезия билан Ўзбекистон ўртасидаги ўзаро манфаатли ҳамкорлик изчил ривожланаётганини алоҳида таъкидлашни истайман. Биз дўстона муносабатларни янада мустаҳкамлаш ва тараққий эттириш истагидамиз. Зеро, Индонезия билан Ўзбекистон икки ва кўп томонлама алоқаларни ривожлантиришда якдил қарашларга эга.

Айни пайтда Тошкент – Жакарта – Тошкент тўғридан-тўғри ҳаво қатновини йўлга қўйилгани туризмни янада ривожлантиришга, халқларимиз ўртасида дўстона алоқаларни мустаҳкамлашга хизмат қилмоқда. Бугунги кўргазмага ҳам Индонезиядан бир қанча тур-фирмалар ва меҳмонхона хизмати иштирок этмоқда. Улар икки томонлама яъни сайёҳларни кутиб олиш ва юртдошларимизни Ўзбекистонга юбориш билан шуғулланади. Натижада ўтган йили 5 мингдан ортиқ ўзбеклар бизга борган бўлса, биздан келган сайёҳлар сони ҳам бундан кам эмас.

Бизни давлатимизда Ўзбекистонни яхши билишади. Билмаганларини хабарини беришга, танитишга ҳаракат қиламиз. Агарда Ўзбекистонда зиёрат туризм ривожланганини эътиборга оладиган бўлсак, биз сизлар учун асосий бозор вазифасини бажара оламиз. Диний уламолар ва мутафаккирларни зиёрат қилиш истагида бўлганлар Ҳаж ва Умра зиёрати олдидан Ўзбекистонга келишни ният қиладилар. Индонезия ҳам ўзбек халқи учун янгилик эмас, бу борада рекламага муҳтожлик жойи йўқ.

Эртага 30 нафар профессор-ўқитувчилар Тошкентга етиб келади. Улар Самарқанд ва Бухорога саёҳат қилади. Бунда энг аввало, Имом Бухорий, Нақшбандий қабрини зиёрат қилиш кўзда тутилган. Келгусида сайёҳлар оқими янада кўпайиши ва бу борада кенг қамровли ҳамкорликни кўзда тутган режалар ва дастурлар ишлаб чиқилмоқда.
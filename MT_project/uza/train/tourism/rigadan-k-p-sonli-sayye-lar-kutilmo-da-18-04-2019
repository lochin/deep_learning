Ригадан кўп сонли сайёҳлар кутилмоқда

Ўтган йил Латвиядан юртимизга 1 минг 300 нафарга яқин сайёҳ келган бўлса, жорий йилда уларнинг сони қарийб беш минг нафар бўлиши кутилмоқда.

Латвия Европа Иттифоқи аъзоси. Бу давлатда таълим олган талаба МДҲ ва Европанинг 27 та давлатида бемалол ишлаш имкониятига эга бўлиши юртимиз ёшларини ҳам ўзига жалб этмоқда. Айни вақтда мазкур давлатдаги энг илғор университетларда кўплаб ўзбекистонлик ёшлар таҳсил олмоқда. 

Ботир Мирзагалиев Латвиянинг Ахборот тизимлари менеджменти (ISMA) олий мактабида таҳсил олаётган ватандошларимиздан. Қувонарлиси сўнгги пайтларда мамлакатимизнинг туризм салоҳиятини тарғиб қилиш ва оммалаштиришда хорижда истиқомат қилаётган ватандошларимизнинг фаол иштирокига гувоҳ бўлмоқдамиз.

Б. Мирзагалиев ҳам Рига шаҳрида Ўзбекистоннинг туризм салоҳиятини тарғиб этиш ишларини олиб бормоқда.

– Латвиянинг Ахборот тизимлари менеджменти олий мактабида таҳсил олаётган, турли давлатлардан келган курсдошларим ва бошқа талабалар юртимизнинг туризм салоҳиятига жуда қизиқади, – дейди Б.Мирзагалиев. –Латвияликлар орасида Ўзбекистонинг туризм брендини оммалаштиришда иштирок этишни хоҳловчилар, ўзларининг ташаббусларини илгари суришмоқда. Бугун ҳамма сабоқдошлар биргалашиб, ўзбек диаспораси билан волонтёрлар гуруҳини тузишга келишиб олдик.

Ўзбекистоннинг туризм брендини жаҳон миқёсида оммалаштириш, юртимизга ташриф буюраётган хорижлик сайёҳлар оқимини купайтиришда ватандошларимизнинг катта қизиқишига ва улар сафи кенгайишига Президентимизнинг “Хорижда истиқомат қилаётган ватандошлар билан ҳамкорлик соҳасида Ўзбекистон Республикаси давлат сиёсатини янада такомиллаштириш чора-тадбирлари тўғрисида”ги қарори муҳим аҳамият касб этмоқда.

Мазкур қарор ижросини таъминлаш мақсадида Туризмни ривожлантириш давлат қўмитаси хорижда Ўзбекистонни танитиш, ўзбек халқининг бой маданияти, тарихи, миллий урф-одатлари ва миллий таомлари ҳақида маълумотлар бериш орқали мамлакатимизга саёҳат қилишга чорламоқда. 

Қайд этиш жоизки, ўтган йил Латвиядан юртимизга 1 минг 300 нафарга яқин сайёҳ келган бўлса, жорий йилда уларнинг сони қарийб беш минг нафар бўлиши кутилмоқда.

Ўзбекистоннинг туризм салоҳияти тақдимоти ўтказилган учрашувда иштирокчиларга Туризмни ривожлантириш давлат қўмитаси Ўзбекистоннинг туризм салоҳиятини акс эттирувчи тарғибот материалларини тарқатди.

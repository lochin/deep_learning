Малайзияда Ўзбекистоннинг туризм салоҳияти тарғиб қилинди

Туризмни ривожлантириш давлат қўмитаси ва Ўзбекистоннинг Малайзиядаги элчихонаси томонидан жорий йилнинг 19 апрель куни Малайзиянинг Перлис штати пойтахти Кангар шаҳрида Ўзбекистоннинг туризм салоҳияти тақдимот қилинди.

Қайд этиш лозимки, Малайзиянинг Перлис штати муфтийси жаноб Заинал Абидин ташаббуси билан Кангар шаҳрида мусулмон дин пешволари вакилларининг йиғилиши, маърифий тадбирлар ва ислом дини тараққиёти марказлари ҳақидаги тадбирлар мунтазам равишда ўтказилиб келинмоқда. Мазкур йиғилиш 3 кун давом этиб, 15 мингга яқин меҳмонлар ташриф буюриши кутилмоқда.

Малайзиянинг Перлис штати муфтийси Заинал Абидин Туризмни ривожлантириш давлат қўмитаси томонидан Ўзбекистоннинг зиёрат туризми элчиси этиб тайинланганлиги юртимизнинг зиёрат туризмини ривожлантириш ва оммалаштиришда муҳим аҳамият касб этмоқда.
Хусусан, бу йилги тадбирда зиёрат туризми бўйича янги манзил сифатида Ўзбекистон алоҳида стенд билан қатнашди. Тадбирда жойлаштирилган “Ўзбекистоннинг туризм салоҳияти” стенди тадбир иштирокчилари ва Малайзиянинг туризм компаниялари, саёҳат ихлосмандлари орасида катта қизиқишга сабаб бўлди.

Хусусан, Ўзбекистон билан ҳамкорлик қилаётган Малайзиянинг “МКМ” компанияси менеджери Аҳмад Шами Наим Ўзбекистоннинг туризм салоҳиятини юқори баҳолаб, мамлакатимизга малайзиялик туристлар оқимини кўпайтириш бўйича ўзининг келгусидаги режалари ҳақида маълум қилди.

Жумладан, Малайзиянинг барча штатларида“МКМ” компанияси фаолиятини кенгайтириш орқали Ўзбекистоннинг туризм салоҳияти тарғибот қилиш кўзда тутилган.

Шунингдек, мулоқотлар давомида Малайзиянинг бир қатор компанияси вакиллари билан ҳар ойда 100 тадан 150 тагача туристларни Перлис штати муфтийси бошчилида Ўзбекистонга юбориш бўйича келишувга эришилди. Мазкур келишув малайзияликлар томонидан маълум қилинишича 2019 йил июлдан бошлаб амалга оширилиши кутилмоқда.

Миллий меросларимиз фаровонлик рамзи

Маълумки, инсон саломатлиги учун нафақат спортнинг, балки сайр қилишнинг ҳам ўзига хос фойдали жиҳатлари бор. 

Тошкентнинг Абдулла Қодирий, Лабзак, Нурафшон ва Шароф Рашидов кўчалари кесишган жойда жойлашган “Наврўз” боғида аҳоли учун маънавий ҳордиқ олиш ҳамда миллий этнографик шаҳарчада сайр қилиш имкони мавжуд. 

Бу ерга оилавий ташриф буюрувчилар учун тарих ва келажакни боғловчи миллий этнографик шаҳарча бунёд этилган. 

2,5 гектар майдонни эгаллаган этнографик шаҳарчада Қорақалпоғистон Республикаси ва барча вилоятлар номлари билан аталадиган кўчалар ҳамда қадимий услубда уйлар бунёд этилиб, ҳар бир ҳудуднинг ўзига хос анъаналари, ҳунармандчилиги, турмуш тарзи акс эттирилган. 

Боғнинг ён қисмида ҳаёт давомийлиги тимсоли – диаметри 72 метрли чархпалак қурилган. Анҳор канали устидан ўтувчи 88 метрли кўприк дам олувчиларга ўзига хос сайр қилиш имкониятини улашади. 

Бу ерга ташриф буюрган юртдошларимиз миллий-маданий меросларимиз ҳақида кенг тасаввурга эга бўлишлари мумкин. 

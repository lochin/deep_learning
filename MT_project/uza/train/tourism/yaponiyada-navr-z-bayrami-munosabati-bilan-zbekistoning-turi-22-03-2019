Японияда Наврўз байрами муносабати билан Ўзбекистоннинг туризм салоҳияти тарғиб қилинди

Туризмни ривожлантириш давлат қўмитаси ҳамда Япониядаги ватандошларимиз томонидан Нагоя шаҳрида баҳор айёми – Наврўзи оламга бағишланган байрам тадбирлари ташкил этилди.

Унда Нагоянинг маҳаллий аҳолиси, ижтимоий-сиёсий, маданий ва ишбилармон доиралар ҳамда оммавий ахборот воситалари вакиллари қатнашди.

Тадбирда Ўзбекистоннинг туризм брендини фаол тарғиб қилиш мақсадида Наврўз умумхалқ байрамига хос бўлган урф-одатлар, миллий либослар ва баҳор таомлари намойиш қилинди.

Тадбир қатнашчиларига Наврўз Ўзбекистонда кенг нишонланиши, яъни умумхалқ сайиллари, куй-қўшиқлардан иборат маданий дастурлар ташкил қилиниши, байрам куни сумалак, кўксомса ва бошқа турли миллий таомлар тайёрланиши анъаналари ҳақида маълумотлар берилди.

“Японияда баҳор фаслига бағишлаб ҳар йили анъанавий фестиваллар бўлиб ўтади. Бу йилги фестиваль доирасида Туризмни ривожлантириш давлат қўмитаси кўмагида Нагоя шаҳрида Наврўз умумхалқ байрами кенг нишонланмоқда. Қўмита томонидан тақдим этилаётган Ўзбекистоннинг туризм салоҳиятини акс эттирувчи япон тилидаги тарғибот материаллари маҳаллий аҳолига тарқатилаяпти. Бунга японияликлар жуда катта қизиқиш билдирмоқда,” – дейди Япониянинг Нагоя шаҳрида истиқомат қилувчи ватандошимиз, Нагоя иқтисодиёт университети талабаси Миржалол Менгбоев.

“Биз бугун ўзбек халқи маданияти ва анъаналари билан яқиндан танишиш учун имконият яратилганидан беҳад хурсандмиз. Ўзбекистон қадим ва кўп асрлик анъаналарга эга. Наврўз байрами ҳам шулардан бири ҳисобланади. Бу байрам ўзининг қадимийлиги ва ҳайратомуз гўзаллиги, чуқур мазмун-моҳияти билан ажралиб туради. Барча ўзбекистонликларни ушбу ажойиб шодиёна билан табриклайман, Ўзбекистонга албатта оилам билан борамиз,” – дейди тадбир иштирокчиси Садомори Сан.

Наврўз байрамига бағишланган тадбирлар 23 мартга қадар давом этади. Унда япон халқи Ўзбекистоннинг туризм салоҳияти ҳамда мамлакатимизда туризм соҳасида олиб борилаётган ислоҳотлар билан яқиндан таништирилади.

Туризмни ривожлантириш давлат қўмитаси ва Япониядаги ватандошларимиз томонидан 2019 йил давомида Ўзбекистоннинг туризм салоҳиятини янада кенгроқ тарғиб қилиш борасида қатор тадбирлар ташкил этиш режалаштирилган.
Қозоғистонда коронавирус пайдо бўлишига қарши чора-тадбирлар кучайтирилди

Президент Қосим-Жомарт Тоқаев ҳукуматга Қозоғистонда коронавирус пайдо бўлишига йўл қўймаслик учун чора-тадбирларни кучайтиришни буюрди.

Бу ҳақда Қозоғистон президенти 26 январь куни ўзининг Twitterʼидаги саҳифасида маълум қилиб, “Ҳукуматга Хитойдан Қозоғистон ҳудудларига коронавируснинг кириб келишига йўл қўймаслик топширилди“, дея ёзди.

Қозоғистон “Хоргос“ халқаро чегара марказининг Қозоғистон қисмидаги фаолиятини вақтинча тўхтатди ва аэропорт ҳамда Хитой билан чегарада назоратни кучайтирди.

Бу борадаги қарор 26 январь якшанба куни пойтахтда Бош вазир Асқар Мамин иштирокида Қозоғистонда коронавируснинг тарқалишига йўл қўймасликка бағишланган мажлисда қабул қилинди.

Натижада “Давлат чегараларидаги назорат ўтиш пунктларида, жумладан ҳаво, автомобиль ва темир йўл транспорти объектларида санитар-эпидемиологик ва миграция назоратини кучайтириш“ борасида қарор қабул қилинди.

Коронавирус Хитойдан ташқари Австралия, Жанубий Корея, Япония, Гонконг, АҚШ, Канада, Франция ва Тайванда ҳам қайд қилинди.

Ҳозирча Қозоғистонда коронавирусга чалинганлар қайд қилинмади.

Қозоғистон Соғлиқни сақлаш вазирлигининг хабарига кўра, Қозоғистон аэропортлари ва назорат ўтиш пунктларида чегарадан ўтаётган одамлар, олиб ўтилаётган маҳсулотлар кучайтирилган тартибда текширилмоқда.

Қозоғистонликларга Хитойга бормаслик тавсия қилинмоқда.
Ливан “Аср келишуви”га кескин норозилик билдирди

Ливан “Аср келишувига” кескин қаршилик билдиради, чунки келишув фаластинлик қочқинларни келган мамлакатларда қонуний қолиб кетишини назарда тутади. Шу боис Ливан ҳатто иқтисодий ва молиявий босим таҳдиди қўлланилса ҳам ўз позициясини ўзгартирмайди, деб баёнот берди Ливан Президентининг маслаҳатчиси Амал Абузайд.

"Ливаннинг 4 миллионлик ўз аҳолиси бор, бу ерда яна 600 минг фаластинлик ва 1,5 миллиондан ортиқ суриялик қочқинлар яшайди. Фаластинликлар алоҳида мақомга эга ва қочқинлар учун ажратилган лагерларда истиқомат қилади. Ҳозир Ливаннинг турли ҳудудларида қурилган ушбу лагерлар ўтган вақт давомида шаҳар кварталларига айланди", деди Президент маслаҳатчиси.

"Ливан 30 йилдан буён қарз олиб яшайди, бу бизни энг оғир молиявий, иқтисодий ва жамоатчилик таназзулига дучор қилди. Ушбу халқаро ўйинни таклиф қилаётган мамлакатлар қуйидаги талабни илгари суряпти: ёки қочқинларни ўз фуқаронгга айлантирасан, ёки ёрдам ҳам бўлмайди, қарзлардан ҳам кечилмайди", деб ёзади Абузайд Twitterда.

Унинг таъкидлашича, "Ливан, аввалгидек аср келишувига қарши ва унинг манфаатлари билан боғлиқ халқаро ўйинлар асло қўллаб-қувватланмайди".
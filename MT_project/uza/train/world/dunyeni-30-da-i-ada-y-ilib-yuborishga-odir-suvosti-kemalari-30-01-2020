Дунёни 30 дақиқада йўқ қилиб юборишга қодир сувости кемалари

National Interest журнал дунёни 30 дақиқада йўқ қилиб юборишга қодир бешта сувости кемасини санаб ўтди. Уларнинг учтаси Россияники, иккитаси АҚШга қарашли, деб ёзади РИА новости.

Журналда эълон қилинган мақолада ҳозирда Россия ва АҚШ ҳарбий денгиз флотида бўлиб турган ёки ҳали қурилаётган атом сувости кемаларининг рўйхати тузиб чиқилган. 

Энг биринчи Россиянинг “Борей” сувости кемаси қайд этилган бўлиб, нашрнинг таъкидлашича, у “баллистик ракета билан жиҳозланган шовқинсиз сузадиган субмарин” ҳисобланади. Шунингдек “Дельфин“ ва “Ясен-М” туридаги сувости кемалари ҳам душман учун ўта хавфли саналади. Муаллифнинг ёзишича, “Ясен-М” сувости кемаси АҚШнинг шарқий қирғоқларига 2 минг километр масофагача сездирмай яқинлашиб кела олади ва ушбу масофадан туриб Американинг марказий ҳудудларидаги нишонни йўқ қилиши мумкин.

Рўйхатга шунингдек, АҚШ сувости кемаларидан “Огайо“ ва янги “Колумбия“ сувости кемалари ҳам киритилган. Улар келаси йили қурила бошлайди ва жанговар сафга 2031 йилда келиб қўшилади.

Нашрнинг таъкидлашича, рўйхатга киритилган ушбу субмаринларнинг айримлари шунчалик қудратлики, уларнинг биттаси шаҳар ҳажмидаги 288 та нишоннинг кулини кўкка совуриши мумкин. “Агар учинчи жаҳон уруши бошланса, ушбу жанговар машиналар ва уларнинг жанговар қуроллари ҳақиқатан ҳам цивилизацияни ярим соат ичида йўқ қила олади “, – деб ёзади нашр.
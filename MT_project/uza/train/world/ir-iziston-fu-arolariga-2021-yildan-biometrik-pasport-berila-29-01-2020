Қирғизистон фуқароларига 2021 йилдан биометрик паспорт берилади

Қирғизистон фуқаролари биометрик паспортларни 2021 йилдан ола бошлайди. Бу ҳақда Давлат рўйхатлаш хизмати матбуот хизмати хабар қилди.

Қайд этилишича, Олий суд 2019 йилнинг ноябрида 2018 йилда ўтказилган тендер натижаларини ноқонуний, деб атаб бу борадаги баҳсга нуқта қўйган эди.

“2020 йилдан Давлат рўйхатлаш хизмати янги таъминотчи қидириш, дизайн ишлаб чиқиш, техник таснифлаш, тендер ўтказиш бўйича тадбирлар ўтказиши мумкин. Янги паспортлар 2021 йилдан берила бошланади”, деб масалага ойдинлик киритди ДРХ.

Қирғизистонда электрон паспортлар берилиши 2019 йилдан бошланиши керак эди. 2018 йили ДРХ қиймати 1,2 миллиард сомлик янги намунадаги электрон бланкалар сотиб олишга танлов эълон қилганди. Унда бешта хорижий компания иштирок этди. Улардан бири 686 миллион 772 минг 250 сом минимал сумма таклиф қилди, бироқ ДРХ комиссияси қарорига кўра, 940 миллион 150 минг сом таклиф этган Литванинг “Гарсу Пасаулис” компанияси ғолиб деб топилди. Немисларнинг “Muhlbauer ID Services” ва французларнинг “IDEMIA France” компаниялари “тендер жараёнида қонунбузарликка йўл қўйилгани” рўкач қилиб, танлов натижаларининг бекор қилинишини талаб этди.

Олдинроқ, АҚШ Президенти Дональд Трамп администрацияси фуқароларига Қўшма Штатларга кириш чекланган мамлакатлар рўйхатини яна 7 та позицияга кенгайтириши мумкинлиги аён бўлди. Янги рўйхатга Қирғизистон ҳам қўшилиши мумкин. Ташқи ишлар вазири Чингиз Айдарбеков чекловлар Қирғизистоннинг фуқароларини ҳозирча умумфуқаровий биометрик паспортлар билан таъминлай олмаётганлиги билан боғлиқ бўлиши мумкинлигини тахмин қилди.

Озарбайжонда навбатдан ташқари сайловлар бўлиб ўтди

Кеча, 9 февраль куни Озарбайжон тарихида илк бор навбатдан ташқари сайловлар бўлиб ўтди. 

Ушбу тадбир муносабати билан Озарбайжон Марказий сайлов комиссияси томонидан 58 мамлакат ва 59 халқаро ташкилотдан 883 нафар хорижий кузатувчи аккредитациядан ўтказилди. Шунингдек, жараённи 130 дан ортиқ чет эл ОАВ вакиллари ҳам кузатиб борди.

Сайловларни уюшқоқлик билан ўтказиш мақсадида 5 минг 573 сайлов участкаси ташкил этилди. Шундан мингтасида реал вақт режимида жараённи узатиб борувчи камералар ўрнатилиб, интернет орқали сайловни бевосита кузатиш мумкин бўлди. Рўйхатдан ўтган сайловчилар сони 5 миллион 300 мингдан ошди.

Озарбайжонда сиёсий тадбирнинг шаффоф ва очиқлигини таъминлаш учун 2005 йилдан буён бармоқларни рангсиз сиёҳ билан белгилаш амалиёти қўллаб келинмоқда. 

Мазкур сайловларда Ўзбекистон Республикаси Марказий сайлов комиссияси раиси ўринбосари Маҳмуд Истамов бошчилигидаги мамлакатимиз делегацияси ҳам кузатувчи сифатида иштирок этди. Делегация аъзолари округ ва участкаларга ташриф буюриб, сайловлар шаффоф ва очиқ ўтиши, сайловчилар учун яратилган шарт-шароит ҳамда сайлов жараёнига татбиқ қилинган замонавий ахборот технологиялари билан танишиб борди.

Ўзбекистонлик кузатувчилар Шомахан ва Ширвон туманлари ҳамда Боку шаҳрида ташкил этилган сайлов участкаларида бўлди. Делегация аъзоларининг эътирофича, Озарбайжон Республикаси парламентига бўлиб ўтган навбатдан ташқари сайлов жараёнлари шаффоф, очиқ, тинч муҳитда ва сайлов бўйича умумэътироф этилган халқаро стандартлар ҳамда миллий қонунчиликка мувофиқ ташкил қилинган. Сайлов бўйича қонунчиликка хилоф ножўя хатти-ҳаракатлар кузатилмаган. Депутатлик мандатига нисбатан номзодлар сони кўплиги мамлакатда сиёсий хилма-хиллик, сайловчилар учун ҳақиқий танлов имконияти мавжудлигидан далолат. 

Миллий Межлис бир мандатли сайлов округларидан сайланадиган 125 депутат (бир округдан бир депутат)дан иборат, 5 йиллик муддатга сайланувчи мажоритар сайлов тизимига асосланган парламентдир. 

Озарбайжонда бугунги кунда 55 та сиёсий партия фаолият юритади, сайловларда 19 партия 272 нафар номзод билан қатнашди. Бу 2015 йилда ўтказилган парламент сайловларига нисбатан қарийб икки баробар кўп. Бу галги сайловларда жами 1 минг 314 номзод рўйхатга олинди. Номзодларнинг 246 нафари сиёсий партиялар томонидан илгари сурилган бўлса, 11 нафари фуқаролар ташаббускор гуруҳлари вакиллари, 1057 нафари мустақил номзодлардир. Номзодларнинг 295 нафарини аёллар ташкил этди.

Номзодлар асосан етакчи партия — “Йени Озарбайжон”, шунингдек, мухолифатдаги “Мусават” ва “Умид” партиялари томонидан кўрсатилган. 

Мамлакатимиз делегацияси ташриф давомида Ўзбекистоннинг Озарбайжондаги элчихонаси вакиллари билан бирга Алишер Навоий таваллуди муносабати билан Боку шаҳридаги Навоий ҳайкали пойига гулчамбар қўйиб, мутафаккиримиз хотирасига эҳтиром кўрсатишди.

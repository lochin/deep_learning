Қозоғистон Хитой фуқаролари учун визасиз режимни бекор қилди

Қозоғистон Соғлиқни сақлаш вазирлиги томонидан тарқатилган хабарга кўра, сўнгги кунларда Хитойдан Қозоғистонга келган беш киши шифохонага ётқизилган. 

“Эрталаб тўрт нафар бемор шифохонага ётқизилди, уларнинг икки нафарига рухсат берилди. Ҳозиргина Олмаотада яна бир беморнинг шифохонага ётқизилгани ҳақида қўшимча маълумот келди. Шунингдек, Оқмола вилоятида бир оила шифохонага ётқизилди. Улар ҳам Хитойдан келган. Уларнинг ҳаммасида юқумли инфекция аломатлари бор”, деди Жандарбек Бекшин.

Унинг сўзларига кўра, бу оиланинг икки фарзандида юқори ҳарорат кузатилди. “Катталарда алоҳида касаллик аломатлари йўқ, аммо улар мулоқотда бўлганлари боис шифохонага ётқизилдилар”, деди Бекшин.

У 6 январдан кейин Хитойдан келган фуқароларга мурожаат қилар экан, яшаш ҳудудидаги оилавий поликлиникаларига бориб, тиббий кўрикдан ўтиш учун доимий рўйхатга ёзилиб қўйишларини сўради.

Қозоғистон ташқи ишлар вазирлиги бундан аввал баёнот бериб, Хитойда коронавируснинг янги тури тарқалаётгани боис Хитой фуқаролари учун виза режими чекланганини маълум қилган эди.

Ҳукумат Хитой фуқароларининг Қозоғистон ҳудудларида транзит бўлишлари учун бериладиган 72 соатлик виза тартибини вақтинча тўхтатиб қўйди, шунингдек, Хитой фуқароларининг келиши билан аэропортда электрон визаларни расмийлаштирилиши ҳам тўхтатилди.

Қозоғистон ТИВ маълумотларига кўра, Хитойда 1 300 нафар Қозоғистон фуқароси бор, уларнинг ярми Хайнан курортларида дам олаётган сайёҳлардир.

Мамлакат ташқи ишлар вазири ўринбосари Шуҳрат Нуришевнинг айтишича, ҳукумат Пекинга мурожаат қилиб 98 нафар қозоғистонлик талабанинг коронавирус маркази дея саналаётган ва карантин жорий қилинган Ухань шаҳридан чиқиб кетишига рухсат беришини сўраган.

28 январь куни Хитой расмийлари янги респиратор вирусидан ҳалок бўлганлар сони 106 нафарга етгани ва касалликка чалинганлар сони тўрт минг кишидан ошиб кетганини маълум қилган.

Айрим қўшни давлатлар, жумладан Қирғизистон бундан аввал Хитой билан чегаралар ёпилиши ҳақида маълум қилганди.
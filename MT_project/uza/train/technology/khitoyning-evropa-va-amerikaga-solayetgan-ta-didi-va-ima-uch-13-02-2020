ШАРҲ: Хитойнинг Европа ва Америкага солаётган таҳдиди

ВАҲИМА УЧУН САБАБЛАР ВА 5G АТРОФИДАГИ ЖАНЖАЛЛАР ​

Хитой, Америка Қўшма Штатлари ва Европа Иттифоқи ўртасидаги 5G тармоқларидаги устунлик учун олиб борилаётган кураш, олдиндан айтиб бўлмайдиган натижаларга олиб келиши мумкин бўлган геосиёсий қарама-қаршиликка айланиб кетиши мумкин.

Бешинчи авлод интернети ёки 5G деб номланаётган рақамли инфратузилмалар қачонлардир биз инсонлар орзу қилган нарсадир, у янги дунёнинг асосига айланиши турган гап. 5G, бу — ҳайдовчисиз автомашиналар, масофадан бошқариш ёки маълумотларни ўзлаштириш, масофадан туриб тиббий операциялар қилиш, янги дорилар ва эҳтимол, ҳатто янги жамиятни яратишга имкон берадиган машина.

5G эраси бошлангач, техник жиҳатдан интернет тезлиги шу қадар тезлашадики, биз икки соатлик фильмни тўрт сониядан камроқ вақт ичида юклаб олишимиз мумкин.

Бунда уланишлардаги энергия сарфи камайиши ва уланган қурилмалар доирасини кенгайтириш имкониятлари жуда катта бўлиши мумкин. Албатта бу ерда гап дунё ҳақида, айнан бизнинг республика ҳақида эмас.

Тўғри, интернет империялари сўнгги 20 йилдаги бирон бир технологик тасаввурларни тавсифлашда уларнинг жуда бўрттириб кўрсатишар эди. Жисмоний инфратузилмаси энди ўрнатила бошлаган 5G тармоқлари билан ҳам эҳтимол шундай бўлар.

5G тармоғини биринчи бўлиб ривожлантирган давлат айрим жабҳаларда геополитик нуқтаи назардан абсолют устунликка эга бўлиши мумкин. Бу Пекинга ҳам, Вашингтонга ҳам, Брюсселга ҳам, Япония ёки Жанубий Корея каби бошқа кичик кучларга ҳам равшан.

5G АТРОФИДАГИ ЖАНЖАЛЛАР САБАБИ ҚАЕРДА?
Гап шундаки, агар ушбу 5G патентлари халқаро стандартларга айланса, дунёдаги барча операторлар уларни қабул қилишга мажбур бўлишади. Демак, ушбу тизимнинг эгалари бўлган давлатлар учун бу жуда катта имконият бўлиши мумкин.

Интеллектуал мулкдан фойдаланиш учун эгаларига комиссия тўланади. Ўз навбатида биринчидан, бу мамлакатларнинг компаниялари – янги технологияларга мослашиши керак бўлган — рақибларга нисбатан қандай рақобат қилишларини, иккинчидан, интернет келажагининг асосий операторлари билан имтиёзли муносабатлар қанчалик муҳимлигини билиб оладилар.

МИСЛИ КЎРИЛМАГАН ПОЙГА

Ушбу жараёнлардаги пойга иштирокчиларининг кучли вакиллари маълум. Бир тарафда Европа Иттифоқидан “Ericsson” ва “Nokia” компаниялари ҳамда Швеция, Финляндия, Франция ва Голландия каби давлатлар туради.

Атлантика океанининг нариги томони бўлган Америка Қўшма Штатларидан “Intel”, “Qualcomm”, “Interdigital”, каби бургутлар пайдо бўлади.

Шарқий Осиёда эса албатта бу борада Хитой тўлиқ устунликка эга, у майдонга “Huawei” ва “ZTE” каби “аждар“ларни ташлайди. Япон самурайлари “Fujitsu” ва “Panasonic” ҳам шу ерда, ва ниҳоят Жанубий Корея қоплонлари “Samsung” ва “LG”.

Булар албатта майдондаги ягона ўйинчилар эмас, лекин 5G патентларининг асосий эгалари сифатидаги энг йирик гигантлар айнан шу компаниялардир.

Ушбу ноёб пойга доирасида биз бир нарсага аниқлик киритиб олишимиз керак. Авваламбор, геосиёсатнинг энг оддий қонунлари шуни таъкидлайдики, агар аниқ гегемон ҳокимият бўлмаса, ҳеч бир мамлакат мутлақ ғолиб бўла олмайди, ҳатто бу пойгада ҳам.

Бундан ташқари, учта катта ўйинчининг (АҚШ, Хитой ва Европа Иттифоқи) бирортасини камситиш — дунёда икки хил тизимни ўрнатилишига олиб келиши мумкин. Бу эса глобал бўлишга интиладиган универсаль стандартлар тўпламини муваффақиятсизликка олиб келади.

Оддий тил билан тушинтирганда, Хитой тизимида ишлаб чиқарилган телефонингиз АҚШга борганингизда 5G доирасида ишламайди.

Яна бир муҳим жиҳат шундаки, “Ericsson” ва “Fujitsu” ўртасида ёки “Samsung” ва Япониянинг “NEC” компаниялари ўртасида аллақачон альянслар тузилган. Шу каби келажакда Токио ва Сеул ўз кучларини бирлаштириш орқали катта “ўйинчи“га айланишлари мумкин.

ТЕХНОЛОГИК ИНҚИЛОБ ОЛИБ КЕЛГАН ГЕОСИЁСИЙ ЎЗГАРИШЛАР
Биз ўнлаб йиллар давомида натижаларни олдиндан айтиб бўлмас даражадаги бундай геосиёсий жараённи кўрмаган эдик, чунки биз якка АҚШ ёки унинг иттифоқчилари бошқарадиган дунёга ўрганиб қолганмиз.

Сўнгги технологик инқилобдан кейин жуда кўп нарсалар ўзгарган. Совуқ урушнинг тугаши, АҚШнинг қисқа муддатда гегемонлик тожини кийиши ва энди умумий душман йўқлиги туфайли анъанавий иттифоқчилари билан ўртадаги тафовутнинг кучайишини кўрсатди.

Ҳозирги пайтдаги трансатлантик муносабатлар унчалик ҳам яхши бўлмаган лаҳзаларни бошдан кечираётган бир пайтда, Дональд Трамп Пекиннинг 5G технологияларида олға силжишининг олдини олиш учун ЕИнинг ёрдамига жуда муҳтож бўлади. Бироқ, Брюссел учун Трамп эркин дунё етакчиси эмас.

ҚЎРҚУВ

АҚШнинг ушбу масалаларда Хитойдан қўрқиши учун етарли асослари бор, бу нарса Вашингтоннинг Хитой операторларига нисбатан шафқатсиз тажовузкорлигида яққол кўриниб турибди.

АҚШ Хитойни ўз 5G тармоқларини халқаро миқёсда ишлатишда айбламоқда. Қўшма Штатлар агар ўз ҳарбий базалари мавжуд бўлган мамлакатлардаги алоқа тизимлари “Huawei” сингари компаниялар томонидан бошқарилса, бу алоқаларни хавфсиз деб ҳисобламасликлари ҳақида “New York Times” газетаси хабар берган.

Бунга параллель равишда “Huawei”нинг Польшадаги савдо-сотиқ бўйича раҳбари жосусликда айбланиб ҳибсга олинди. АҚШ дипломатлари эса НАТОдаги ўз иттифоқчиларига, Хитой компанияларига 5G шартномаларини тақдим этиш орқали, ўзларининг миллий хавфсизлигини хавф остига қўяётганликларини айтишди.

Европа Иттифоқи ушбу компанияларни ўз бозорида тақиқлашдан бош тортган ҳолда босимга қаршилик кўрсатаётган бўлса-да, Vodafone компанияси шу йилнинг январь ойи охирида ўз инфратузилмари марказида Huawei маҳсулотларини ишлатишни тўхтатди. Шу билан бирга, Трамп аллақачон Хитойда ишлаб чиқарилган ҳар қандай компьютер ускунасини Америка тармоқларига киритмаслик учун ижро буйруғини тайёрламоқда ва Сингапурнинг "Broadcom" компанияси томонидан 5G технологиясида етакчи бўлган Америка фирмаларидан бирини (Qualcomm) сотиб олишга тўсқинлик қилди.

БУНДАЙ ВАҲИМА УЧУН САБАБЛАР БОРМИ?

Бир қарашда Хитойнинг йирик стратегик компанияларини ҳокимиятга бўйсунишини ҳисобга оладиган бўлсак, уларни жосуслик учун ишлатиш қўрқувлари асоссиз кўринмайди.

Пекин ўз аҳолиси учун интернетни “Катта ака”га айлантиргани ҳақида ўйлаганимизда, яна ҳам кўпроқ ишонишимиз мумкин. Бироқ Эдвард Сноуденнинг маълумотларига кўра, "AT & T" ва "Verizon" каби миллий компаниялардан оммавий кузатув учун фойдаланган Вашингтон ҳам бу борада фаришта эмас. АҚШ ўз иттифоқчилари ва рақиблари билан ҳам бу ишни қилмаслигини ким айта олади?

ХУЛОСА

Технологик нуқтаи назардан Хитойнинг Европа ва Америкадаги рақиблар учун катта таҳдид сифатида пайдо бўлганига шубҳа йўқ. Маълумотларга кўра, Осиё гигантидаги компаниялар 5G тармоғининг асосий патентларининг 40 фоизига эга бўлишлари мумкин.

Бундан ташқари, уларнинг миллий тармоқлари 2020 йилдаёқ эски 4G тармоғига таянмаган ҳолда бутунлай янги тизимда ишлаши мумкин, яъни АҚШ ва ЕИга қараганда беш йил олдинроқ.

Бу шуни англатадики, беш йил давомида Хитой интернетдаги инновацияларни амалга ошириш учун сайёрадаги энг яхши инфратузилмаларни яратади.

Глобал бозордаги электрон тижоратнинг 50% дан ортиғини ўзида тўплаган Хитой, eMarketer консалтинг портали маълумотларига кўра, 2022 йилга келиб бу натижани 60% дан ошириши мумкин экан.

Албатта Хитой, Америка Қўшма Штатлари ва Европа Иттифоқи ўртасидаги бу таъсирли рақобат, Осиё гигантининг биринчи глобал кучга айланиб бориш жараёнида юзага келадиган муҳим кураш майдонларидан бири холос.

Пекин уни эшитишларини ва ҳатто муҳим мавзулар бўйича халқаро кун тартибини бошқаришни хоҳлаётганлигини намойиш қилмоқда. Жаҳон банкига муқобил институтни яратиш, электрон тижоратга кириш, ўзига хос янги рақамли Ипак йўлини тарғиб қилиш ва шу билан бирга келажакдаги 5G интернет тармоғидаги ўзгаришлар орқали Хитой дунё келажагини аниқлаб бермоқчи.

Нурбек АЛИМОВ,

халқаро муносабатлар бўйича эксперт
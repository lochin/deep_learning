Мурожаатнома: Қишлоқ хўжалиги вазирлиги фаолияти замонавийлаштирилади

Президентимиз Мурожаатномада иқтисодиётимиз ривожини, аҳоли бандлиги ва даромадлари ўсишини таъминлайдиган энг муҳим соҳалардан бири бўлган қишлоқ хўжалигига стратегик ёндашувлар асосида тараққий эттириш зарурлигини баён қилди. 

Тармоқда ҳозирги ўсиш суръатлари бизни мутлақо қониқтирмайди. Бу борада бозор механизмларини кенг жорий қилиб, фермер ва деҳқонлар манфаатдорлигини оширмас эканмиз, сезиларли ўзгаришлар бўлмайди. Шу боис пахта ва ғалла етиштиришга давлат буюртмасини бекор қилиб, ушбу маҳсулотларни бозор тамойиллари асосида харид қилиш тизимига босқичма босқич ўтамиз. Агар шу йўлдан бормасак, фермер ва деҳқонларимизга маҳсулот етиштиришда эркинлик бўлмайди. Асосийси ҳокимларнинг иш услуби ўзгармайди, деди Президентимиз. 

Қишлоқ хўжалиги давлат томонидан ислоҳ қилиш жамғармаси томонидан соҳанинг бошқа тармоқларига ҳам арзон кредитлар ажратиш йўлга қўйилади. Келгусида Қишлоқ хўжалиги вазирлиги соҳа корхоналарига кўрсатма бериш, ресурсларни тақсимлаш ва режани белгилаш каби иш услубларидан мутлақо воз кечади. Бунинг ўрнига вазирлик сервис ташкилотига айланиши, хусусий агросаноат корхоналарига ер ҳолатини аниқлаш, экин турлари ва уруғни тўғри танлаш каби йўналишларда хизмат кўрсатиши керак. 
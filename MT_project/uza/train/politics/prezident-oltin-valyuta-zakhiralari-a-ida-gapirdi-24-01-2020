Президент олтин-валюта захиралари ҳақида гапирди

Давлатимиз раҳбари ўз Мурожаатномасида саноатнинг 12 та етакчи тармоғида модернизациялаш ва рақобатбардошликни кучайтириш дастурлари жадал амалга оширилаётганини таъкидлади. Натижада ўтган йилда иқтисодий ўсиш 5,6 фоизни ташкил этди. Саноат маҳсулоти ишлаб чиқариш ҳажми 6,6 фоизга, экспорт ҳажми 28 фоизга кўпайди.

Мурожаатномада олтин-валюта захираларимиз 2019 йилда 2,2 миллиард долларга ортиб, 28,6 миллиард долларга етгани қайд этилди.

Ҳар бир оила тадбиркор дастури доирасида ўз бизнесини бошлаётган оилаларга 5,9 триллион сўм кредитлар ажратилди.

Энергетика, нефт-газ, геология, транспорт йўл қурилиши, қишлоқ ва сув хўжалиги ичимлик суви ва иссиқлик таъминоти ҳамда бошқа қатор тармоқларда чуқур таркибий ислоҳотлар бошланди.

Фаол инвестициялар ва ижтимоий ривожланиш йилида салмоқли натижаларга эришдик. Инвестициялар ҳажми ҳам сезиларли даражада ошди. Айниқса, тўғридан тўғри хорижий инвестиция ҳажми 4,2 миллиард долларни ташкил этди. 2018 йилга нисбатан 3,7 баробар ошди.

Инвестицияларнинг ялпи ички маҳсулотдаги улуши 37 фоизга етди. Мамлакатимиз илк бор халқаро кредит рейтингини олди ва жаҳон молия бозорида 1 миллиард долларлик облигацияларни муваффақиятли жойлаштирди. Иқтисодий ҳамкорлик ва ривожланиш ташкилоти томонидан Ўзбекистоннинг кредитга доир таваккалчилик рейтинги охирги 10 йилда биринчи марта яхшиланди.

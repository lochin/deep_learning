ТИФ Миллий банки: Мижозларга сифатли хизмат кўрсатиш муҳим масала


Кўп ходимлар зиммасидаги вазифани аъло даражада бажарса ҳам атрофидагилардан, айниқса, раҳбариятдан ортиқча эътироф кутмайди. Бу менинг вазифам, шундай қилишим керак – вассалом, дейди. 

Аксарият раҳбарлар эса яхши ишлаётган ходимни алоҳида эътироф этавермайди. Кўп ҳолларда берилган топшириқни мунтазам уддалай олмаётган баъзи ҳамкасбларига идорадаги йиғилишларда дакки беради, мулзам қилади. Одатда бу самара беради, ходимни ўз устида ишлашга ундайди.

Лекин бугунги барча соҳалардаги кучли рақобат муҳитида лидер иш бошқаришда фақат бу йўлдан юрса ютқазади. Тажрибада фаол ходимни шунчаки эътироф этиш, қилган ишига муносиб баҳо бериб, ортда қолаётганларга ўрнак қилиб кўрсатиш яна ҳам яхши натижа бериши кўп бора кузатилган.
Ташқи иқтисодий фаолият миллий банки ўз ходимларнинг меҳнатига муносиб баҳо бериш, ўрни келганда рағбатлантириб кутилган иш унумдорлигига эришиш учун бир қатор лойиҳаларни амалга ошираётир. Хусусан, банкнинг Тошкент шаҳар бош бошқармасидаги 15 та филиали ўртасида “Sales” танлови ўтказилмоқда.

Бу танлов шартига кўра, унда иштирок этаётган филиаллар ходимлари иш фаолияти белгиланган тартибда кунлик мониторинг қилиб борилади. Ҳар ой якунида энг яхши кўрсатгичларни қайт этган ходимлар тегишли номинациялар бўйича эътироф этилади. Энг яхши натижа кўрсатган филиал эса банкнинг махсус кўчма статуэткасини қўлга киритади. Бу натижалар йил якунида таҳлил қилиниб, муносиб деб топилган ходимлар моддий рағбатлантирилади.
Банкнинг пойтахтимиздаги Юнусобод филиалида танловнинг сентябрь, октябрь ойлари ғолибларини тақдирлаш муносабати билан тадбир ташкил этилди. Унда Ташқи иқтисодий фаолият миллий банки республика аппарати раҳбарияти, банкнинг Тошкент шаҳар бош бошқармаси масъул ходимлари ва ғолиблар иштирок этди.

– Банк филиаллари ходимларини мижозларга сифатли хизмат кўрсатиши, иш сифатини яхшилаш, банк хизматлари ва маҳсулотларини фаол равишда сотиш борасида рағбатлантириш мақсадида ташкил этилган танлов ўз самарасини бермоқда, – дейди банк Тошкент шаҳар бош бошқармаси бошлиғининг биринчи ўринбосари Феруз Яҳёев. – Бу рағбат ва эътироф ходимларимизнинг янада фаол, изланувчан бўлишига туртки бўлмоқда. Танлов сабаб кунлик фаолиятимиз, ҳар бир йўналишдаги ютуқ ва камчиликларимизни мониторинг қилинмоқда. Ишимизда сифат бўлса, аввало, мижозларимиз мамнун бўлади, уларнинг сони ҳамда ишончи ортиб бораверади.

Дарҳақиқат, банк томонидан амалга оширилаётган ишлар, хусусан, тадбиркорлик субъекларига сифатли хизмат кўрсатиш ва ишончли кредитлар билан таъминлаш, янги ишлаб чиқариш қувватларини ташкил этиш, мавжудларининг фаолиятини кенгайтиришга алоҳида эътибор қаратилмоқда. Бу ҳаракатлар ўз навбатида аҳоли бандлигини таъминлаш ва уларнинг турмуши фаровонлигини юксалтиришга хизмат қилаётир.

Хусусан, банк Тошкент шаҳар бош бошқармаси томонидан тадбиркорлик субъектларига ўз фаолиятини ривожлантириш мақсадида кредит маблағлари ажратилмоқда. Ушбу маблағлар ҳисобидан эса янги иш ўринлари яратилаётир.

Танловнинг навбатдаги натижаларига кўра, банкнинг Юнусобод филиали – “Энг яхши филиал” дея эътироф этилди. Шунингдек бир гуруҳ ходимлар “Энг яхши корпоратив бошқарувчи”, “Энг яхши бошқарувчи”, “Корпоратив хизмат кўрсатиш гуруҳининг энг яхши кредит бўлими ходими”, “Чакана хизмат кўрсатиш гуруҳининг энг яхши кредит бўлими ходими” каби номинациялар бўйича рағбатлантирилди.
«The Washington Diplomat» газетаси бош муҳаррири: АҚШ Ўзбекистон тимсолида Марказий ва Жанубий Осиёдаги ўзининг ишончли шеригини кўради​

Виктор Шибли, «The Washington Diplomat» газетаси бош муҳаррири:

Ўтган йили декабрь ойида мамлакатингиз Парламентига бўлиб ўтган сайловларда кузатувчи сифатида қатнашган эдим. Бу мен учун катта шараф. Ўзбекистон сайлов тизимида олдинга жуда катта ижобий силжиш бўлди. 

Ўзбекистон тўғридан-тўғри хорижий инвестицияларни жалб қилиш учун барча зарур шароитларни яратаётгани қувонарли ҳол. Хусусан, банк секторида ислоҳотлар амалга оширилди, шунингдек, коррупцияга қарши кураш бўйича ҳам фаол ишлар амалга оширилмоқда. Бу ҳам ўз навбатида, хориждан молиявий маблағларни жалб қилишга ёрдам беради.

Сўнги бир неча йил ичида Ўзбекистон иқтисодиётида ривожланиш кузатилмоқда. Британиянинг «The Economist» нашри Ўзбекистонни «Йил мамлакати», деб эълон қилгани ҳам бежиз эмас. 

Президент Шавкат Мирзиёев ўз чиқишида туризм иқтисодиётнинг стратегик секторига айланиб бораётганини қайд этди. Мамлакатингизнинг тарихий мероси бой, халқи меҳмондўст, ажойиб ошхонасига эга. Назаримда, мазкур омиллар дунё ҳамжамиятида мамлакат имиджига ижобий таъсир кўрсатади.

Ўзбекистон раҳбари шунингдек, ташқи иқтисодий алоқаларни ривожлантириш ва жаҳон савдо ташкилотлари билан ўзаро ҳамкорликни кучайтириш борасида фикр билдирди. Жаҳон банкининг олиб борган тадқиқотлари Ўзбекистон иқтисодиётида сезиларли ўсиш кузатилганини қайд этмоқда. Банк вакилларининг фикрича, коррупцияга қарши қаратилган кураш, хусусий секторни янада модернизация қилиш мамлакатнинг жаҳон иқтисодиётига интеграциялашувини жадаллаштиради.

Шуни алоҳида қайд этмоқчиманки, АҚШ Президенти Дональд Трамп Администрацияси ҳозирги Ўзбекистон – Америка муносабатларини юксак қадрлайди.

АҚШ Ўзбекистон тимсолида Марказий ва Жанубий Осиёдаги ўзининг ишончли шеригини кўради. Менимча, икки давлат ўртасидаги яқин алоқалар иқтисодий-савдо соҳасида «ишончли кўприк барпо этишга» ҳам ёрдам беради.

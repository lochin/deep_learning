Халқ банки бошқаруви раиси ёшлар билан учрашди

Халқаро миқёсдаги нуфузли молиячи, Халқ банки Бошқаруви Раиси Фарҳод Саламов ёшлар билан учрашув ўтказди. Самимий ва эркин, очиқ мулоқот тарзида ўтказилган мазкур тадбирда навқирон авлод вакиллари Халқ банки раҳбаридан маҳароат сабоқларини олдилар.

Мулоқотда Ф. Саламов ёш банкирларга ҳорижнинг етакчи банклари муваффақияти сири ҳамда ўз тажрибас ҳақида ҳаётий мисоллар асосида сўзлаб берар экан, бугунги молия бозоримиздаги мавжуд муаммолар ва уларнинг ечимлари, Халқ банкида амалга оширилаётган изчил трансформация жараёнларига батафсил тўхталди.

— Шуни қувонч билан айта оламанки, бугун Халқ банкида ишлаётган мутахассисларнинг аксариятини ёшлар ташкил этади, — дейди Ф. Саламов. — Банкимизда Инновация департаментини ташкил қилдик. Ушбу янги тузилмага бир неча хорижий тилларни мукаммал биладиган, изланувчан ёш мутахассисларни жалб қилдик. Уларнинг ғоялари асосида қисқа муддатда Ўзбекистон учун мутлақо янгилик бўлган 15 та банк хизмат тури ишлаб чиқилиб, амалиётга муваффақиятли жорий қилинди. “Режали тўлов”, “Кредит” картаси, Очиқ кредит линияси каби янги маҳсулотларимиз айнан Инновация департаменти ёшларининг ғояси ва меҳнати маҳсулидир.

Бу эришаётган ютуқларимиздан бири, холос. Мен аниқ ишонаманки, сиз каби ёшлар билан мана шундай очиқ мулоқотлар ўтказиб турсак, янги-янги ғоялар, таклифлар ўртага ташланади. Юзлаб, минглаб янги маҳсулотлар яратилишига туртки бўлади. Муаммоларга ечим топилади. Шу тариқа молия бозоримиз ривожланади. Муҳтарам Президентимиз Шавкат Мирзиёев таъкидлаганидек, мавжуд муаммоларга ўзимиз ечим топмасак, четдан келиб биров бизга ҳал қилиб бермайди.

Ёшларимиз ва банклар ўртасида алоқа бутунлай узилиб қолгани ҳам айни ҳақиқат. Қачонки, талабага контракт тўлашга пул керак бўлиб қолгандагина банкка мурожаат қилишади. Кўпчилиги банк ҳақида тўла тушунчага ҳам эга эмас.

Аслида эса молиявий саводхонликни ёшларимиз онгига болаликдан, боғча ва мактаблардан сингдириб боришимиз керак. Токи ёшларда банк нима, у қандай ишлайди, пулдан қандай самарали фойдаланиш йўллари ҳақида тасаввурга эга бўлсин. Мустақил ҳаётга қадам қўйганда қоқилмаслиги учун ҳам бу ўта муҳим масала. Шу боис ҳам ёшларда молиявий саводхонликни оширишга Еропада, айниқса, АҚШда жуда жиддий қарашади.

Жумладан, банк ҳақида, пулни тўғри йўналтира олиш кўникмаси ҳақида болаларда боғчадан дастлабки тасаввурлар шакллантириб борилади.

Бугун Ўзбекистон банклари ёшлар билан кўнгилдагидек ҳамкорлик олиб бормаяпти. Буни ҳам тан олишимиз керак. Навқирон авлод вакилларининг ҳаётда ўз ўрнини топишга кўмаклашадиган банк хизмат турларини жорий этиш устида иш олиб боряпмиз...

Тадбир давомида, шунингдек, ёшлар томонидан рақамли банк тизимига ўтиш, ҳужжатлар айланишида электрон имзо жорий қилиш, тренинг маркази ташкил этиш каби бир қатор амалий таклифлар ҳам билдирилди.

Тадбирда Ўзбекистон ёшлар иттифоқи Марказий Кенгаши раиси биринчи ўринбосари Акмал Жумабоев ҳам иштирок этди.

Маълумот ўрнида, Фарҳод Саламов 2004-2018 йилларда АҚШнинг энг йирик молия корпорациялари — “U.S. Bank” ва “U.S. Bacorp.” банкларида фаолият юритган. Ф. Саламов ушбу нуфузли молия компанияларида оддий кассир сифатида иш фаолиятини бошлаб, қисқа муддатда “U.S. Bacorp.” банкининг ижрочи директори лавозимигача эришган.
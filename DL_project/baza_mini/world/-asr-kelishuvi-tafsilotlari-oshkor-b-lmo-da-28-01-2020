​«Аср келишуви» тафсилотлари ошкор бўлмоқда

АҚШ президенти Дональд Трамп яқин орада эълон қилишни мўлжаллаётган «Аср келишуви»нинг тафсилотлари қисман ошкор бўлмоқда.

Ушбу келишув тинчлик эвазига Фаластинга қарашли ерларнинг Исроил томонидан эгаллаб олинишини кўзда тутади. The New York Times газетаси АҚШ президентига яқин манбаларга таяниб бу ҳақда маълум қилди.

Режа фаластин-исроил можаросига чек қўйиши лозим. Манбанинг таъкидлашича, «Аср келишувига» биноан Иордан дарёси ғарбий қирғоғининг катта қисми Исроилга берилиши мумкин. Агар шундай бўлса, жаҳон ҳамжамияти ва Фаластин давлати ушбу ерларни Исроил қонуний эгаллаб олганини тан олиши лозим бўлади.

Хабарда айтилишича, фаластинликлар бу режага қарши чиқиши мумкин, уларни ҳатто АҚШ ваъда қилаётган 50 миллиард доллар ҳам кўндира олмайди. Хабарда айтилишича, Трамп ҳам буни тушуниб турибди, лекин келишув унга нисбатан импичмент ишида қўл келиши мумкин.

2019 йил сентябрда Исроил бош вазири Нетаньяху Иордан дарёсининг ғарбий қирғоғидаги қишлоқларни аннексия қилишга ваъда берган эди. Унинг айтишича, ушбу ҳудуд Исроил хавфсизлиги учун ҳал қилувчи аҳамиятга эга.

Иордан дарёсининг ғарбий қирғоғидаги Яҳудия ва Самария 1967 йилдан кейин Исроил қишлоғи сифатида ташкил этилган эди. БМТ Хавфсизлик Кенгаши ушбу ҳудудни босиб олинган, деб ҳисоблайди, Исроил эса, бу жойларни баҳсли ҳудудлар эканини таъкидлаб келади.
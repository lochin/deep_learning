Арманистоннинг собиқ президентига қўйилган айблов хулосалари тасдиқланди

Арманистон бош прокуратураси 29 январь куни эрталаб Арманистон учинчи президенти Серж Саргсяннинг иши бўйича айблов хулосаларини тасдиқлади ва ишни судга юборди.

Саргсян ҳам худди собиқ қишлоқ хўжалик вазири Серго Карапетян, тадбиркор Барсег Бегларян, қишлоқ хўжалик вазирининг собиқ ўринбосари Самвел Галстян ва ўсимликшунослик бошқармасининг собиқ бошлиғи Геворг Арутюнян иши бўйича жавобгарликка тортилмоқда. 

Саргсян давлат бюджетидан ярим миллиард драм ($1 млндан ортиқ) маблағни ўзлаштирганликда айбланмоқда. Терговнинг фикрича, Саргсян схеманинг ташкилотчиси бўлиб, бу схема доирасида фермерларга дизел ёқилғи етказиб бериш учун субсидия ажратиларди. Собиқ президент ва бошқа фигурантларга Арманистон Жиноят Кодексининг 38, 79-моддаси 3-қисм 1-банд (Ўзлаштириш ёки растратада иштирок этиш) бўйича айблов қўйилди. Бу модда бўйича у мол-мулки мусодара қилинган ҳолда ёки қилинмаган ҳолда тўрт йилдан саккиз йилгача озодликдан маҳрум қилиниши мумкин. 

Саргсян ўзига қўйилаётган айбловларни инкор қилади, унинг адвокатларининг таъкидлашича, собиқ президент сиёсий таъқиб қилинмоқда.

Серж Саргсян икки муддат ва 10 йилдан ортиқ Арманистон президенти бўлган. Арманистон Конституциясига кўра, президент фақат икки муддатга сайланиши мумкин. Ҳокимиятда қолишга уринган Саргсян ва у раҳбарлик қиладиган ҳукмрон Республикачилар партияси 2015 йилда конституциявий ислоҳотларни амалга оширди. Унга кўра ҳокимият тўлалигича Арманистон парламенти (Миллий йиғин) томонидан тайинланадиган бош вазир қўлига ўтди. Ислоҳотлардан сўнг президент лавозими декоративга айланди.

Ислоҳатлар ўтказар экан, Саргсян иккинчи муддатдаги президентлик ваколати тугаганидан сўнг ўз номзодини бош вазирликка кўрсатмасликка ваъда берди. Аммо ваъдасида турмади. 2018 йилнинг апрел ойида парламент  Саргсянни мамлакат бош вазири этиб тасдиқлади, бир неча соат ўтиб Арманистон президенти уни бош вазир этиб тайинлангани борасидаги қарорни имзолади. Бу қарор Арманистонда оммавий норозиликларга олиб келди ва “барҳат инқилоби”га сабабчи бўлди.

Оммавий норозиликлардан сўнг Саргсян бош вазир лавозимидан истеъфога чиқди, ҳамда “хато қилгани” борасида баёнот берди. У бошчилик қиладиган Республикачилар партияси бўлиб ўтган янги парламент сайловларидан ўта олмади, сайловда Никол Пашинян бошчилигидаги мухолифат ғалаба қозонди. ХокимиятгаПашинян келганидан кейин Саргсяннинг кўплаб қариндошлари ва ҳаммаслакларига нисбатан жиноий ишлар очилди. Бугунги кунда Арманистон собиқ президентининг яқин қариндошлари ҳам тергов қилинмоқда.

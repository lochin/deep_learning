Россия – Украина: асирлар ва ушлаб турилган шахслар айирбошланади

Украина ташқи ишлар вазири Вадим Пристайко Россия билан апрель ойида ўтиши режалаштирилаётган навбатдаги саммитга қадар асирлар ва ушлаб турилган шахсларни айирбошлаш борасидаги режани эълон қилди.

Бу ҳақда Пристайко Украинанинг “ICTV” телеканалида маълум қилди.

14 февраль куни Россия ва Украина президентлари Владимир Путин ва Владимир Зеленский телефон орқали суҳбатда асирларни айирбошлаш масаласини муҳокама қилдилар.

Украина томоннинг хабар қилишича, мулоқотда вақтинча оккупация қилинган Донбасс ва Қримда, шунингдек Россияда ушлаб турилганларни озод қилиш масаласи муҳокама қилинган.

Украина шарқидаги можароларни барқарорлаштиришга қаратилган “норманд формат“идаги учрашув апрелда Берлинда бўлиб ўтиши кутилмоқда.

Яқинда Россия Ташқи ишлар вазирлиги Украинани келишувларни бажармаётганликда айблаб, навбатдаги саммит баҳорда бўлиб ўтишини шубҳа остида эканлигини таъкидлаган эди.
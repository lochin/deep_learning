Бинолар бўш турмасин...

Қашқадарё вилояти давлат солиқ бошқармасида тадбиркорлар иштирокида фойдаланилмаётган объектларга нисбатан таъсирчан солиқ механизмларини қўллаш бўйича қонун ҳужжатларига киритилган ўзгартиришлар мазмун-моҳияти ҳақида семинар ташкил этилди. 

Таъкидлаш жоизки, Президентимизнинг 2019 йил 8 ноябрдаги “Ўзбекистон Республикаси Президентининг айрим ҳужжатларини ўз кучини йўқотган деб ҳисоблаш тўғрисида”ги фармонига асосан, 2019 йил 13 ноябрдан бошлаб 2017 йил 23 февралдаги “Тадбиркорларнинг ишлаб чиқариш майдонларидан фойдаланишларини янада рағбатлантириш чора-тадбирлари тўғрисида“ги ҳамда 2018 йил 4 сентябрдаги “Ишлаб чиқариш майдонларидан фойдаланиш самарадорлигини оширишга доир қўшимча чора-тадбирлар тўғрисида”ги қарорлари ўз кучини йўқотди. 

– Эндиликда, фойдаланилмаётган объектларга нисбатан Ўзбекистон Республикаси Вазирлар Маҳкамасининг 2019 йил 13 августдаги “Ишлаб чиқариш майдонларидан фойдаланиш самарадорлигини янада ошириш чора-тадбирлари тўғрисида”ги қарорига асосан, таъсирчан солиқ механизми қўлланилмоқда, – дейди вилоят давлат солиқ бошқармаси бўлим бошлиғи Шодиёр Авазов. – Бу борадаги янгиликларни тушунтириш мақсадида семинарлар ташкил этмоқдамиз. 

Ўтган давр мобайнида мол-мулк ва ер солиқлари ўрнатилган ставкага нисбатан – 6 ойгача - икки карра, 6 ой ўтгандан сўнг - беш карра, 12 ой ўтгандан сўнг ва кейинчалик ўн карра миқдорида қўлланилиб келинган. 

Жорий этилган янги тартиб бўйича мол-мулк ва ер солиқлари ўрнатилган ставкага нисбатан 3 ойга қадар икки баравар, 3 ой ўтгандан сўнг беш баравар, 6 ой ўтгандан сўнг ўн баравар, 12 ойдан бошлаб келгуси ҳар 12 ойда охирги ошириб қўлланилган миқдорнинг икки баравари миқдорида ҳисобланади. 

Шунингдек, янги тартиб бўйича, бўш турган объект мулкдорларини бинолардан самарали фойдаланишни бошлагандан сўнг уларни қўллаб-қувватлаш тизими ҳам яратилди. 

Бунда, аввалги тартибда фойдаланилмаётган объект хўжалик фаолиятига жалб этилганда фақатгина таъсирчан солиқ механизмини қўллаш тўхтатилиши белгиланган бўлса, бугунги кунда таъсирчан солиқ механизмини қўллаш натижасида ҳисобланган солиқларни мулкдорга қайтариш тартиби ишлаб чиқилди. 

Бунда, фойдаланилмаётган объект ишга туширилганидан таъсирчан солиқ механизмини қўллаш натижасида охирги 12 ой учун тўланган солиқ суммалари объект мулкдорига қайтарилади. 

Семинарда иштирокчиларни қизиқтирган саволларга жавоблар қайтарилди.

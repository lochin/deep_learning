Қишлоқ хўжалигига доир қатор янги лойиҳалар тақдимоти ўтказилди

Андижон шаҳрида вилоятда қишлоқ хўжалиги, чорвачиликни ривожлантириш, мазкур йўналишдаги муаммоларни бартараф этиш ва янги лойиҳаларни амалга ошириш масалаларига бағишланган йиғилиш бўлиб ўтди.

Туманлар ҳокимлари, уларнинг қишлоқ хўжалиги масалалари бўйича ўринбосарлари, қишлоқ хўжалиги бўлимлари мутасаддилари, агрофирма ҳамда фермер хўжаликлари раҳбарлари, банк мутахассислари иштирок этган йиғилишда мамлакатимизда қишлоқ хўжалиги, хусусан, чорвачиликни ривожлантириш борасида кенг кўламли ишлар олиб борилаётганлиги таъкидланди.

Йиғилишда вилоят ҳокимининг қишлоқ хўжалиги масалалари бўйича ўринбосари Р. Исматуллаев, қишлоқ хўжалиги бошқармасининг чорвачилик, мева-сабзавотчилик йўналишлари бўйича мутасаддиларнинг соҳада амалга оширилаётган ишлар ҳамда келгусидаги режалар бўйича ахборотлари тингланди.

Тадбирда вилоятда фермер хўжаликлари, тадбиркорлар, томорқа эгалари томонидан қорамолчилик, паррандачилик, балиқчилик, асаларичилик, қуёнчилик, тутчилик, пиллачилик, боғдорчилик, мева-сабзавот етиштириш йўналишларида умумий қиймати 530 миллиард сўм бўлган 127 лойиҳа тайёрланганлиги, ана шу лойиҳаларни амалга ошириш учун зарур ёрдамлар кўрсатилиши, энг асосийси, соҳага кластер усулини жорий этишга алоҳида эътибор қаратилиши қайд этилди.

Бугунги кунда вилоятда қишлоқ хўжалигининг турли соҳаларида эътиборга молик ишлар олиб борилмоқда, ўзига хос, илғор тажриба мактаблари яратилган.

– Хўжалигимизда 2,5 минг дона қуён парваришланмоқда, – дейди Марҳамат туманидаги “Расулбек орзуси” масъулияти чекланган жамияти раҳбари Ойбек Ашуров. – Халқимизга сифатли парҳез гўшт етказиб берилмоқда. Эндиги мақсадимиз қуён терисини қайта ишлашни орқали бош кийимлари ишлаб чиқаришни йўлга қўйишдир. Айни пайтда ушбу лойиҳани амалга ошириш ҳаракатидамиз.

Йиғилиш доирасида қатор янги лойиҳаларнинг тақдимоти ўтказилди.

– Мутасаддиларга интенсив усулда балиқ етиштириш бўйича лойиҳамизни тақдим этдик, – дейди Асака туманидаги “Комил агро” фермер хўжалиги раҳбари Зоҳиджон Файзиев. – Умумий қиймати 500 миллион сўм бўлган ушбу лойиҳани амалга ошириш орқали вилоятда балиқ етиштириш ҳажмини оширишга ҳисса қўшамиз, қолаверса, 10 га яқин янги иш ўринлари яратилади.

Шунингдек, Асака туманидаги “Аваз нур олтин балиқ”, “Ҳилол кўл”, “Карп фари”, “Асакалик Азиз балиқчи”, “Элёрбек келажаги” сингари фермер хўжаликлари ҳам ўзларининг янги лойиҳаларни амалга ошириш бўйича ишларни олиб бормоқда.

“Асака” асаларичилик фермер хўжалиги томонидан тақдим этилган янги лойиҳани амалга ошириш билан хўжаликда асал тайёрлаш хажми кескин ортади, йилига 24,3 тонна шифобахш неъмат тайёрланади.

Хўжаобод туманидаги “Голден Брид” масъулияти чекланган жамияти томонидан амалга ошириши режалаштирилган лойиҳа асосида жамиятда парваришланаётган паррандалар сонини 80 мингтага етказиш, ўндан ортиқ янги иш ўринлари яратиш кўзда тутилган.

Йиғилишда янги лойиҳаларни амалга ошириш, тадбиркорларни қўллаб-қувватлаш, ер ажратиш, кредит олиш, газ, сув, электр энергияси таъминоти билан боғлиқ муаммоларни ҳал этиш бўйича аниқ вазифалар белгилаб олинди.

Тадбир доирасида деҳқон, боғбонлар томонидан етиштирилган ва тадбиркорлик субъектлари томонидан ишлаб чиқарилган қишлоқ хўжалиги маҳсулотлари кўргазмаси ташкил этилди.
“Микрокредитбанк“: тадбиркорларга доимо елкадош

Фарғона шаҳар собиқ механика заводи ҳудудида ташкил этилган кичик саноат зонасида умумий қиймати 321 миллиард сўмлик бўлган 14 лойиҳа амалга оширилмоқда. Яқинда иш бошлаган “Forestcolor” масъулияти чекланган жамияти ҳам ана шулардан биридир. Мазкур жамият томонидан истиқболли лойиҳа ишга туширилиб, ички ва ташқи бозор талаблари асосида трикотаж маҳсулотлари ишлаб чиқарилмоқда. 

– Юртимизда тадбиркорларни ҳар томонлама қўллаб-қувватлашга алоҳида эътибор қаратилаяпти, – деди “Forestcolor” МЧЖ раҳбари Рашид Шоматов. – Биз ҳам шу имкониятдан фойдаланиб йирик лойиҳаларни ҳаётга татбиқ этаяпмиз. Бунда “Микрокредитбанк” АТБ Фарғона вилоят минтақавий филиали бизга кўмакдош бўлиб, 300 минг доллар миқдорида имтиёзли кредит ажратди. Бунинг эвазига замонавий дастгоҳларни сотиб олиб, сифатли маҳсулот ишлаб чиқаришга эришдик. 
Айни кунларда МЧЖда 150 хотин-қиз иш билан таъминлаган. Бу ерда 50 турдан ортиқ аёллар, эркаклар ва болалар учун трикотаж маҳсулотлари тайёрланмоқда. 

Бугун Фарғона вилоятида кичик бизнес ва хусусий тадбиркорликни қўллаб-қувватлаш ўзининг амалий самараларини бера бошлади. Бунда тижорат банклари томонидан ажратилаётган кредитлар ва молиявий хизматларнинг ўрни катта бўлмоқда. Хусусан, “Микрокредитбанк” АТБ Фарғона вилояти минтақавий филиали тадбиркорларга ҳар томонлама кўмак беришни муҳим вазифа сифатида белгилаб олган. Давлатимиз раҳбарининг 2018 йил 23 мартда қабул қилинган “Банк хизматлари оммабоплигини ошириш бўйича қўшимча чора-тадбирлар тўғрисида”ги қарори асосида ҳам салмоқли ишлар бажарилмоқда. 
– Бугунги кунда амалга оширилаётган ислоҳотлар натижасида банк тизимида хизматлар кўрсатишнинг бозор механизмлари жорий этилмоқда, уларнинг турлари кенгайтирилмоқда, тадбиркорлар ва аҳоли учун молиявий очиқлик таъминланмоқда, – деди “Микрокредитбанк” АТБ Фарғона вилоят минтақавий филиали бошқарувчиси Э. Олимов. – Айниқса, тижорат банкларига тадбиркорларни қўллаб-қувватлаш учун зарур маблағлар тақдим этилиши муҳим аҳамият касб этмоқда. Жорий йилда тадбиркорлик фаолиятини амалга ошириш истагида бўлган 3 минг 796 тадбиркорга 90 миллиард 983 миллион сўм имтиёзли кредитлар ажратилди ва 2 минг 951 янги иш ўрни яратилди. 
Мазкур банк томонидан ажратилаётган кредитлар тадбиркорга турли мақсадлар учун, жумладан, касаначилик, ҳунармандчилик, пазандачилик, фермерлик каби имкониятларини қамраб олувчи барча жабҳаларни ривожлантиришга берилмоқда. Хусусан, 54 ҳунармандга 1 миллиард 764 миллион сўм, 93 хотин-қизга 2 миллиард 324 миллион сўм имтиёзли кредитлар ажратилди. Бундан ташқари, банк томонидан тадбиркорларга хорижий давлатлардан янги технологиялар сотиб олиши учун хорижий валютада кредит маблағлари ажратилиши билан бир қаторда Тадбиркорлик фаолиятини ривожлантиришни қўллаб-қувватлаш давлат жамғармаси томонидан тақдим этилаётган кафиллик ва компенсациялар ажратилишида ҳам тадбиркорларга кўмаклашиб келинмоқда. 

Жорий йилнинг ўтган даврида 4 тадбиркорлик субъектига 850 минг доллар миқдорида кредит маблағлари ажратилди ҳамда банк ташаббуси билан 2 тадбиркорга Тадбиркорлик фаолиятини ривожлантиришни қўллаб-қувватлаш давлат жамғармаси томонидан 3 миллиард 300 миллион сўм миқдорида кафиллик ва 1 тадбиркорга кредит фоизининг 5 фоизини қоплаш учун компенсациялар ажратилди. 
Марғилон шаҳридаги “Siniorita” хусусий корхонасига Тадбиркорлик фаолиятини ривожлантиришни қўллаб-қувватлаш давлат жамғармасининг кафиллиги остида 245 минг доллар кредит ажратилди. Бунинг натижасида аёллар пойабзали ва сумкаларини ишлаб чиқариш йўлга қўйилди. Корхона раҳбари Баҳромжон Мирхўжаевнинг айтишича, бу ерда йилига ўртача 300 минг жуфт тайёр маҳсулот ишлаб чиқариш имконияти бор. 

Ҳозирда мижозларга қулайликлар яратиш мақсадида банк томонидан интерактив банк хизматлари жорий қилинган. Бугунги кунда 2 минг 230 банк мижозлари интерактив банк хизматларидан фойдаланган ҳолда ҳисобрақамларини масофадан туриб бошқариб келмоқда. Бу эса ўз навбатида мижозларнинг маълум бир миқдорда харажатлари, айниқса, вақтларини тежаш имконини бермоқда. 

Бундан ташқари, банкда ҳозирги кунда 13 турдаги омонатлар мавжуд. Шунингдек, оилавий тадбиркорликни ривожлантириш давлат дастурлари доирасида амалга оширилаётган лойиҳаларни кредитлаш тартибини такомиллаштириш борасида ҳам алоҳида чора-тадбирлар ишлаб чиқилмоқда. 

Бир сўз билан айтганда, “Микрокредитбанк” акциядорлик-тижорат банкининг тадбиркорлар билан ҳамкорлиги юртимиз ободлиги, оилаларимизнинг фаровонлиги учун хизмат қилмоқда. 

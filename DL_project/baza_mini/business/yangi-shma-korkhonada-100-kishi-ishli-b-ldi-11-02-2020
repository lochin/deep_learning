Янги қўшма корхонада 100 киши ишли бўлди

Сирдарё туманида “ARIMEX” Ўзбекистон – Қозоғистон масъулияти чекланган жамияти шаклидаги қўшма корхонаси иш бошлади.

Қўшма корхонанинг умумий майдони 5,5 гектар бўлиб, лойиҳа қиймати 5 миллион АҚШ доллари. Ушбу маблағнинг 3 миллион долларини хориж инвестицияси, 2 миллион долларини Саноат қурилиш банкдан олинган имтиёзли кредит ташкил этади.

Буғдойни қайта ишлашга ихтисослашган энг сўнгги хориж технологияси билан жиҳозланган корхона йилига 130 минг тонна буғдойни қайта ишлаш қувватига эга. Эътиборлиси “ARIMEX” тўлиқ автоматлаштирилган бўлиб, энг сўнги инновацион технологияга асосланган компьютерлар ёрдамида бошқарилади. Бу ерда меҳнат қилаётган ишчи-хизматчилар учун барча шароитлар яратилган. Иссиқ овқат, махсус кийим бош, ишга келиб-кетиш учун махсус транспорт ажратилган.

– Лойиҳамизнинг биринчи босқичи ишга туширилиши натижасида 100 нафар сирдарёликлар иш билан таъминланди,– дейди корхона раҳбари Абдурауф Қодиров. – Кейинги йили макарон ишлаб чиқариш лойиҳасини ишга туширишни режалаштирганмиз. Ўшанда яна 100 та янги иш ўрни яратилади.

Корхона фаолиятини бошлагани шарафига Сирдарё шаҳарчасидаги эҳтиёжманд, оиласида ногиронлиги бор, боқувчисидан ажралиб қолган хонадонларга 50 қоп ун тарқатди. 
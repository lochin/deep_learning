Пахта ва ғалла учун давлат буюртмаси бекор қилиниши халқимиз турмуши фаровонлигини таъминлайди

Президентимиз Шавкат Мирзиёев Олий Мажлисга Мурожаатномасида аҳоли бандлиги ва даромадлари ўсишини таъминлайдиган энг муҳим соҳалардан бири бўлган қишлоқ хўжалигини стратегик ёндашувлар асосида тараққий эттиришга алоҳида эътибор қаратди. 

Тизим фаолиятини ривожлантириш, фермер ва деҳқонлар даромадини ошириш, аҳоли дастурхонини сифатли мева-сабзавот маҳсулотлари билан таъминлаш мақсадида амалга ошириладиган чора-тадбирлар ҳақида ЎзА мухбири Ўзбекистон Республикаси қишлоқ хўжалиги вазири Жамшид ХЎЖАЕВ билан суҳбатлашди. 

– Президентимиз фермер ва деҳқонлар манфаатдорлигини оширмасдан туриб, иқтисодиётни барқарорлаштириб бўлмаслигини таъкидлади. Пахта ва ғалла етиштириш бўйича давлат буюртмасининг бекор қилиниши ҳамда жойлаштирув механизмини босқичма-босқич диверсификация қилиш белгилаб қўйилди. Бу жараён қандай амалга оширилади? 

– 2020 йилдан пахта ва ғалла учун давлат буюртмаси бекор қилиниши мамлакатимизнинг 60 фоиз аҳолиси ҳаётида туб бурилиш ясайди. Албатта, бу ислоҳот соҳада стратегик аҳамиятга эга, инқилобий янгилик бўлди. Давлатимиз раҳбари ташаббусида яқин вақтда пахтачилик соҳаси тўлиқ кластер тизимига ўтказилиб, улар бозор талабларидан келиб чиққан ҳолда пахта етиштириши белгиланган. 

Президентимиз раҳбарлигида жорий йил 4 февраль куни қишлоқ хўжалигида кластерлар фаолиятини янада ривожлантириш масалалари бўйича ўтказилган йиғилишда кластерларнинг ҳуқуқий мақомини белгилаш, уларни танлаш, фермерлар билан муносабатларни тўғри йўлга қўйишнинг очиқ-ошкора механизмларини жорий этиш бўйича вазифалар белгиланди. Пахта етиштиришда, аввало, манфаат бўлиши керак, деган вазифа қўйилди. Бу бежизга эмас, албатта. Жойларда тажрибали фермерларимиз фаолият юритмоқда, янги-янги ихтисослаштирилган қишлоқ хўжалиги кластерлари ташкил этилмоқда. Улар ўз манфаатидан келиб чиқиб пахта етиштиради, уни қайта ишлайди ва экспорт қилади. 

Шу мақсадда жорий йилда 81 минг гектар майдонга тажриба-синов тариқасида фермерлар иштирокида кооперация ташкил қилаяпмиз. Бу орқали соҳада соғлом рақобат муҳитини шакллантиришни мақсад қилдик. 

Қисқа муддатда тегишли меъёрий ҳужжатлар лойиҳасини ишлаб чиқиш кўзда тутилган. Унда янги механизмларни жорий этиш вазифалари белгиланади. Биринчидан, пахта халқаро бозор нархидан келиб чиққан ҳолда сотиб олинади. Иккинчидан, пахтага режа белгиланмайди, фермерлар ва кластерлар режа учун эмас, ўз манфаати, фойдаси учун мехнат қилади. 

Қишлоқ хўжалиги экинларини жойлаштиришда ҳам рақобат бўлади. Қайси маҳсулот бозорбоп ва харидоргир бўлса, кўпроқ экилади. Шу боис қишлоқ хўжалиги маҳсулотларини етиштириш ҳудудлар иқлим шароитидан келиб чиқиб тақсимланади. 

– Мамлакатимиз қишлоқ хўжалигида бу каби туб ислоҳотларни бажаришда вазирлик зиммасига қандай вазифалар қўйилган? Бу борадаги ишларни амалга ошириш механизми ҳақида айтсангиз. 

– 2023 йилгача экинларни тўғри жойлаштириш ва ўз вақтида экилишини таъминлаш тизимини босқичма-босқич диверсификация қиламиз. Давлат буюртмасидан кечиш жараёни осон бўлмайди, албатта. Бунинг учун рақобатбардош қишлоқ хўжалигини яратишимиз керак. Бунда Қишлоқ хўжалиги вазирлиги фермерларга ёрдам берадиган, уларга яқиндан кўмаклашувчи ташкилотга айланиши керак. Президентимиз таъбири билан айтганда, Қишлоқ хўжалиги вазирлиги сервис ташкилоти сифатида хусусий агросаноат ташкилотларига экин турлари ва уруғни тўғри танлаш, зараркунандаларга қарши курашиш, молиявий кўмаклашиш ва маҳсулот бозорини топиш бўйича иш юритади. 

Бу борада экспертлар билан иш бошлаганмиз. Масалан, “Бостон консалтинг групп” компанияси билан дастлабки келишувлар бўйича табиий-иқлим ва тупроқ шароитига мос ҳолда интенсив боғ ва токзорлар, сабзавот, полиз экинларини оптимал жойлаштириш бўйича ҳар бир туманнинг географик харитасини ишлаб чиқаяпмиз. Бундан ташқари, хориж бозорларида ўзимизда етиштирилган қишлоқ хўжалиги маҳсулотлари билан ҳам мустаҳкам ўрин эгаллашни мақсад қилганмиз. Шу кунларда чет эл бозорларида қандай мева-сабзавотларни сота оламиз, деган саволга жавоб бўлувчи концепцияни якунлаяпмиз. Ушбу концепцияни дастлаб фермер хўжаликлари ва янги кластерларда жорий қиламиз. 

– Мамлакатимиз қишлоқ хўжалигидаги мазкур ўзгаришлар, амалга ошириладиган истиқболли лойиҳалар деҳқонларга, умуман, халқимизга қандай фойда келтиради? 

– Авваламбор, аҳолининг ердан оладиган даромади ошади. Етиштирган қишлоқ хўжалиги маҳсулотини бозор нархида сотишга қулай шароит яратилади. Хуллас, рақобат муҳити шаклланади. Қайси маҳсулот сифатли ва фойдали бўлса, уни етиштириш имконияти кенгаяди. 

Айниқса, ички бозорда аҳоли эҳтиёжлари қондирилиб, мева-сабзавотларимиз мўл-кўл бўлади, тури ва миқдори кўпаяди. Бу орқали инфляция даражаси ва маҳсулот таннархи пасайишига эришилади. 

– Давлатимиз раҳбари томонидан жорий йил 4 февраль куни ўтказилган йиғилишда кластерларнинг ҳуқуқий мақомини белгилаш, уларни танлаш, фермерлар билан муносабатларни тўғри йўлга қўйишнинг очиқ-ошкора механизмларини жорий этиш бўйича вазифалар белгиланган эди. Бу борада амалга оширилиши зарур бўлган устувор вазифалар хусусида маълумот берсангиз. 

– Шу йиғилишда Президентимиз томонидан соҳага оид кўплаб топшириқлар берилди. Мақсад – рақобатбардошлиликни таъминлаш, диверсификация қилишимиз учун янги тизим яратиш. Мева-сабзавот йўналишида ҳам пахтачиликдаги каби кластерларни ишга тушириш эса давр талаби. 

Бир неча ой илгари Президентимиз томонидан жойларда соҳани ўрганиш бўйича ишчи гуруҳи тузилди. Улар билан биргаликда вилоятларда мева-сабзавот маҳсулотларини экспорт қилувчи, музлатгичлари бор қайта ишловчи корхоналар вакиллари билан мулоқот қилдик. Диверсификация қилишни фақат давлатнинг ўзи бажара олмайди. Биз бозор иқтисодиётига ўтганимиздан кейин унинг ўз эгалари бўлиши керак. 

Шу туфайли янги тизим асосида ишлаш учун мева-сабзавот етиштирувчи ва қайта ишловчилар орасидан 150 дан ортиқ талабгорни танлаб олдик. Улар билан 2020 йил тажриба-синов тариқасида маҳсулот етиштириш, қайта ишлаш ва экспорт қилиш бўйича ҳамкорликда фаолият олиб борамиз. Бунинг учун бир нечта вазирлик ва идоралар айланма маблағ ажратиш, чет эл бозорларини ўрганиш ва маҳсулотларни олиб чиқишда уларга яқиндан ёрдам беради. Ўйлаймизки, йил якунида эришган натижаларимиз хулосаси асосида ушбу тизимни мамлакат миқёсида жорий эта оламиз. 

Сўнгги йилларда давлатимиз томонидан мева-сабзавотчиликка катта эътибор қаратилди. Хусусан, қишлоқ жойларда интенсив боғлар яратилди, замонавий иссиқхоналар, мева-сабзавот маҳсулотларини чуқур қайта ишлаш, калибровка, саралаш ва қадоқлаш, музлатгичли омборхоналар, логистик марказлар ишга туширилди, суғориш тизимлари яхшиланди. Бироқ, бу тизимларнинг атиги 30-40 фоизи амалда ишлаяпти, холос. Сабаби, қайта ишловчилар ва деҳқон-фермерлар орасида ҳамкорлик йўқ. 

Давлатимиз раҳбари эътибори билан кластерлар ва фермерлар ўртасида шартномавий боғлиқлик яратиладиган бўлди. Энди кластерлар ўзларига бириктирилган фермер хўжаликларига сифатли ва экспортбоп қишлоқ хўжалиги маҳсулотлари етиштириш учун талаб этиладиган уруғлик, кўчат, ёқилғи, минерал ўғитларни етказиб бериши, агротехник тадбирларни замонавий билимлар асосида, мутахассисларни жалб қилган ҳолда ташкил этиши зарур. Шундагина етиштирилган маҳсулотнинг харидори бўлади. 

Мамлакатимиз қишлоқ хўжалигида амалга ошириладиган бундай ислоҳотлар аҳоли турмуши фаровонлигини янада яхшилайди, соҳага бозор механизмларини кенг жорий қилишни таъминлайди.
Ўзбекистон саноат ярмаркаси ва кооперация биржаси ўз ишини бошлади

Пойтахтимиздаги “Ўзэкспомарказ“ марказий кўргазмалар мажмуасида Ўзбекистон саноат ярмаркаси ва кооперация биржаси очилди. 

Ўзбекистон Республикаси Иқтисодиёт ва саноат, Инвестициялар ва ташқи савдо вазирликлари, Савдо-саноат палатаси ҳамда қатор ташкилотлар ҳамкорлигида ташкил этилган ушбу нуфузли тадбирда мингга яқин саноат корхонаси 10 мингдан ортиқ  турдаги маҳсулотлари билан иштирок этмоқда. 

Самарқанд вилояти Ургут туманидаги “Sam ferre” хусусий корхонаси савдо бўлими ходими Алишер Салоҳиддиновнинг маълум қилишича, мазкур тадбирга катта тараддуд кўрилган. Бу эса ишлаб чиқарувчилар намойиш этаётган стендларда яққол намоён бўлмоқда. 

– Корхонамиз 2012 йилдан буён газ плиталар, музлаткичлар, эшиклар каби ўндан ортиқ турдаги маҳсулотлар ишлаб чиқармоқда, – деди у. – Биргина газ плиталарининг олтидан ортиқ модели тайёрланади. Маҳсулотларимиз қўшни мамлакатларга ҳам экспорт қилинмоқда. Мақсадимиз имкониятларимизни кенгайтириш. Бугун ўз ишини бошлаган саноат ярмаркаси ва кооперация биржаси бунга кенг очиб беради, деган умиддамиз. 

Маълумот ўрнида, жорий йилнинг 22 ноябрига қадар давом этадиган ушбу тадбир доирасида бир қатор учрашув ва музокаралар ҳам бўлиб ўтади.
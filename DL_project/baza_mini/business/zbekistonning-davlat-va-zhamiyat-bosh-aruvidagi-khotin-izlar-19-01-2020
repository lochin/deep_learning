Ўзбекистоннинг давлат ва жамият бошқарувидаги хотин-қизлар кимлар?

“Юксалиш” умуммиллий ҳаракати мутахассислари Ижтимоий ва иқтисодий ташаббуслари институти ходимлари билан ҳамкорликда бугунги кунда давлат тузилмалари, муассасалари ҳамда йирик жамоат ташкилотларида фаолият юритаётган аёлларнинг “Топ-35” рўйхатини тузди ва бу яхлит фотосуратда акс эттирилди.

Айтиб ўтиш керакки, Ўзбекистонда гендер тенглиги масаласи бугунги кунда “тақиқланган мавзулар” рўйхатидан чиқарилди.

Мазкур йўналишда сезиларли силжиш 2019 йилда юз берди. Халқаро хотин-қизлар куни арафасида Гендер тенгликни таъминлаш бўйича комиссия тузилди.

Уч ой ўтгач (2019 йил 21 июнь) мустақил Ўзбекистон тарихида илк бор Олий Мажлис Сенати раиси (лавозим даражасига кўра мамлакатдаги иккинчи одам) лавозимида Танзила Нарбаева фаолият бошлади.

Ва сентябрь ойида икки муҳим қонун —“Хотин-қизлар ва эркаклар учун тенг ҳуқуқ ҳамда имкониятлар кафолатлари тўғрисида” ва “Хотин-қизларни тазйиқ ва зўравонликдан ҳимоя қилиш тўғрисида”ги қонунлар кучга кирди.

Аёлларнинг роли ва мавқеи, сиёсий-ижтимоий ҳаётда уларнинг фаоллиги ортганлигини яқинда бўлиб ўтган парламент сайловлари натижасига кўра Қонунчилик палатаси депутатларининг 32 фоизи аёллардан иборат эканлиги ҳам бунга ярқин мисолдир. Бу кўрсатгич 2014 йилга нисбатан икки баравар кўп демакдир.

Юқорида қайд этилган, “Топ-35” рўйхатидан жой олган хотин-қизлар ишлаётган ташкилотларининг сиёсий кун тартибини шакллантириш, соҳаларни ривожлантириш ҳамда ижтимоий-иқтисодий ўзгаришларни амалга оширишга институционал таъсир даражаси инобатга олинган.


Фақат у деб жондан кечсам...


Ишим эмас вафо тилаш, давосиздан даво тилаш,
Кўксим узра ёмғир ёғди, ёш аралаш, тош аралаш.
Ул ёшларни сидирмасман, кўнгил хатимни бермасман,
Ватандан бошқасига мен муҳаббатимни бермасман.

Қумри сирли овоздадир, оғочлари пардоздадир,
Бундан баҳор мангу кетмас, майсалари номоздадир,
Ибодатимни бермасман, ҳидоятимни бермасман,
Ватандан бошқасига мен муҳаббатимни бермасман.

Чап кўксимда сайроқи қуш учишлари сафолидир,
Санчишлари маънолидир, кўз ёшлари даъволидир.
Унингла ишқ ҳақдаги дил суҳбатимни бермасман,
Ватандан бошқасига мен муҳаббатимни бермасман.

Нахуш вужуд шаҳри ичра залолат йўқ, маломат йўқ,
Ғанимлардан енгилмоқ йўқ, умидимга тамомат йўқ,
Ғафлатнинг тиканзорига гул сифатимни бермасман,
Ватандан бошқасига мен муҳаббатимни бермасман.

Унингсиз тўкилган сутман, унингсиз эзилган тутман,
Унингсиз бўғдойи пишиб унутилган бир ҳудудман.
Муҳаббатсизлар  чанг солса малоҳатимни бермасман,
Ватандан бошқасига мен муҳаббатимни бермасман.

Фақат у деб жондан кечсам оҳ демасман, воҳ демасман,
Фақат у  деб аршдан тушсам оҳ демасман, воҳ демасман.
Аллоҳнинг ёдила кечган хуш лаззатимни бермасман,
Ватандан бошқасига мен муҳаббатимни бермасман.

   * * *

Шу Ватанни севаман жондан
Севдим яна гўзал бўлди у.
Оққуш бўлди ҳар тушган қори,
Ҳар ёмғири асал бўлди у.

Қўлимга   сув   қуйди   булоғи,
Шамоллари   тутдилар   сочиқ,
У  қўлини    очгани    сайин,      
Йўлим   бўлди   шунчалар   очиқ.

Шу Ватанни севаман жондан,
Севдим яна дилбар бўлди у.
Оқ каптарлар - опам, синглим у,
Жайронлари жигар бўлди у.

Гулзор ичра хонқизчалари,
Лабин қўйди бармоқларимга.
Мусичаси тунлари юввош,
Юриб чиқди қабоқларимда.

Шу Ватанни севаман жондан,
Севдим бахти бекам бўлди у.
Бўричалар эмишганларим,
Қоплонлари акам бўлди у.

Шеърларимга   сарлавҳа   ёздим, 
Кийик ўтган сўқмоқларидан
Ҳайратимнинг нафасин сездим,
Кизғалдоқнинг титроқларидан.

Шу Ватанни севаман жондан,
Севдим, қатра қоним бўлди у.
Кўзим, сўзим, умри баёним,
Жоним бўлди, жоним бўлди у.
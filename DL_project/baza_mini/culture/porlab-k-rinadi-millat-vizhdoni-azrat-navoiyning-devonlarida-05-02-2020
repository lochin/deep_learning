Порлаб кўринади миллат виждони ҳазрат Навоийнинг девонларида

Алишер Навоий таваллудининг 579 йиллиги 

Миллат виждони

Сафма-саф ўтаркан эллар карвони
Тарихлар, замонлар довонларида,
Порлаб кўринади миллат виждони
Ҳазрат Навоийнинг девонларида.

Мангу сафардошлар Сўз ва Ҳақиқат,
Нур бермиш азалнинг чироқларига.
Ястаниб ётади улуғ мамлакат
“Хамса”нинг муборак варақларида.

Бунда ҳар бир сатр – беш юз йиллик йўл,
Ҳар сўз фариштадай силкитар қанот.
Ҳар бир умидворга узатади қўл
Байтлар орасидан Ҳикмат ва Нажот.

Она Тил, Она Юрт, азиз Она Ер – 
Аждодлар руҳи бу, авлодлар шони! 
Бу жаҳон мулкида ҳазрат Алишер 
Маъно оламининг Ўзбекистони.

Бобо Тарих ўзи ҳақ сўзга ровий,
Вақтни-да кесолгай рост қалам шаҳди.
Олти аср бўйлаб ҳазрат Навоий – 
Тафаккур пойтахти, Туйғу пойтахти.

Сафма-саф ўтаркан эллар карвони
Тарихлар, замонлар довонларида,
Порлаб кўринади миллат виждони
Ҳазрат Навоийнинг девонларида.


Эшқобил ШУКУР,
шоир
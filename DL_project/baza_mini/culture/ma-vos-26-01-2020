Мақвос

Она тилим - олтин сандиғим

Бизнинг она тилимизчалик шеваларга бой, рангин тил дунёда бўлмаса керак. Истаган сўзни олинг, уни Тошкентда бир хил, Фарғона ё Наманганда бошқача айтилади. Вилоятларни қўйинг, бир туманнинг турли қишлоқларида турлича талаффуз қоидалари бор.

Масалан, у ерда-бу ерда деган сўзимиз бор. Тошкентлик ўтда-бўтда, фарғоналик ағда-бағда, наманганлик атда-батда, андижонлик ашағда-машағда, дейди.

Санъткорлар орасида айтиладиган латифаомуз бўлган воқеа: Тошкентдан йўлга чиққан поезд Фарғонанинг бир кичикроқ бекатида туриб қолибди. Пойтахтлик санъаткорлар вагон деразасидан бош чиқариб одамлардан сўрабдилар: Бўт қат? Табиийки, у ерликлар саволни тушунмаганлар. Бу ер қаер? ― деб сўрамоқчи бўлган меҳмонларга фақат елка қисганлар.

Янглиш тушадиган телефон қўнғироғи, адашиб келадиган СМС хабари одатий ҳодиса. Бир кун мобил телефонимга шундай ёзув тушди: “Билол, мақвос?”

Билол исмли ошнасига бу мажҳул саволни юборган ким эди, қизиқмадим. Лекин бу хат менга ҳануз нашъа қилади, ҳар замон эсимга тушса савдойи одамлардек дафътан кулиб юбораман. Гап шундаки, адабий тилимизда мақвос деган сўз йўқ. Уни тушуниш учун, аввало, тошкентлик бўлиш керак, сўнг ёзувда кўриш эмас, қулоқ билан эшитиш керак. Шундагина мақвос нима қилаяпсиз, деган жумланинг шевадаги қисқарган шакли эканини илғаш мумкин. Нима қилаяпсиз ― нима қилвотсиз ― нима қивоссиз ― мақвос! Ана сизга бир жумланинг “ўсиб етилиш” жараёни! Яна ҳам тўғрироғи, тилга бепарволик натижасида бир ўзбекча сўз бирикмасининг бошига тушган кўргилик! Бир ёнда шевачилик, бир ёнда сўзнинг ярмини ямлаб ютишга бўлган табиий майл қўшилиб мақвос деган мавҳум товушлар йиғиндиси пайдо бўлибди.

Менга янглиш келган СМС хабари хаёлимни олиб қочди. Ялпи саводхон мамлакатлар сафида турган юртимизда мақвос деган ёзув қандай пайдо бўлди? Ярим тунда мобил телефонига хабар жўнатган одам албатта боғча боласи ёки бошланғич синф ўқувчиси эмас. Гарчи адабий тил бошланғич синфдаёқ ўқитилади. Бундай саводсизликнинг илдизи нимада? Мажбурий ўрта таълим қайда қолди? Ёки бозор иқтисоди шароитида пул санашни билиш кифоя бўлиб қолдими?

Мақвос деган савол бамисоли менга берилгандай, саводимиз шу аҳволда, сиз адиблар, устоз мураббийлар нима қилаяпсизлар, деган хитобдай туюлди. Бу ҳам куладиган, ҳам куядиган вазият.

Билол, мақвос, деган саволга СМС орқали жавоб шундай бўлди:

Билолмасман, мақвосни ҳам билолмасман.

Бу ерда деган ибора Тошкент шевасида бўтда, Фарғона шевасида бағда тарзида талаффуз этилади. Турклар бурда, дейдилар. Қай ерда деган ибора ҳам адабий тилимизга қисқача қаерда бўлиб кирди. Тошкентлик қатда, фарғоналик қағда, дейди. Турклар не ерда иборасидан кисқача қилиб нерда сўзини ясабдилар. У ерга, бу ерга борса фарғоналик аққа бордим, баққа бордим дейди.

Эркин ВОҲИДОВ,

Ўзбекистон халқ шоири

"Сўз латофати" китобидан.


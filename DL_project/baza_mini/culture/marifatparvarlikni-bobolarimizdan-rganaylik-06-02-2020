Маърифатпарварликни боболаримиздан ўрганайлик!

Ўттизинчи йиллар қатағони ўзбек халқини буюк фарзандларидан жудо қилди. Ўша даврда эндигина тетапоя қилиб бораётган илм-фанимиз, маориф ва адабиёту санъатимиз устунлари қўпориб ташланди. Шу тариқа миллат ва халқ энг сара зиёлиларини йўқотди. Улар орасида истеъдодли шоир ва адиб, моҳир журналист ва таржимон Абдулҳамид Мажидий ҳам бор эди. Бироқ туҳмат тошлари туфайли 1939 йилнинг 13 декабрида қатағон қурбонига айланган бу маърифатпарвар аждодимиз ҳақида, афсуски, кўпчилик етарлича маълумотга эга эмас. Хўш, у аслида ким эди?

Илк газета бозорларда ўқиб эшиттирилган

Абдулҳамид Мажидий Каттақўрғон адабий муҳитининг йирик вакилларидан бири бўлган. 1902 йилда шаҳарнинг Сўфигузар маҳалласида туғилган. Ўша йиллари Каттақўрғон маориф-маданият соҳаси марказига айланган эди. Шу боис илмга чанқоқ ёш Абдулҳамид бу ерда устозларидан пухта илм олди. Сўнг маърифатпарварлик тарғиботига зўр иштиёқ билан киришди. Унинг ташаббуси билан шаҳарда “Инқилоб овози” номли қўлёзма газета чиқарилиб, маҳалла-куй, бозорларда аҳолига ўқиб эшиттирилгани сўзимизнинг исботи. Бу эса, ўз навбатида,, ёш Абдулҳамиднинг ижодкор сифатида шаклланишида муҳим роль ўйнаган.

1926 йил бошларида Абдулҳамид Мажидий Самарқанд вилояти газетаси ва унга илова тарзида нашр этиладиган “Машраб” ойномасига муҳаррирлик қилади. Бу даврда унинг ўнлаб публицистик мақолалари, шунингдек, “Ёлғончи айғоқ”, “Бойларнинг ҳасрати”, “Истар кўнгил”, “Чиқди газетдан” сингари ҳажвий шеърларини эълон қилинди. Қолаверса, шу йили нашр этилган “Хандон лолалар” номли тўпламидаёқ Мажидийнинг сатира жанридаги истеъдоди намоён бўлган эди. У аруз вазнидаги ишқий-фалсафий шеър шаклидан ҳажвий йўсинда фойдаланишда Алишер Навоий ибратини моҳирона қўллаб, “Алифни дилга жо қилмоқни бисмиллоҳдин ўргандим” мисраси билан бошланувчи ажойиб ғазал яратди.

Бироқ маърифат ва маънавиятни кенг ёйишда матбуотнинг ўзи кифоя эмаслигини англаган бобомиз 1927 йилда “Кўк кўйлак” труппаси асосида театр ташкил этишга бош-қош бўлади. 1929 йилда эса “Қизил Ўзбекистон” газетасининг Хоразм вилояти бўйича махсус мухбири сифатида фаолият бошлагач, ўз эзгу ишларини ушбу воҳада ҳам кенг миқёсда давом эттиришга муваффақ бўлади.

Шу тариқа у 1930 йилда Хоразм давлат театрини ташкил этди. “Узун қулоқ”, “Ёпишганлар”, “Ударник хотин ва дангаса эр”, “Аптека”, “Алдар кўса”, каби кичик саҳна асарлари, “Отсиз”, “Варқа ва Гулоҳ” сингари драмалар ёзди.

1934 йил кўкламида Абдулҳамид Мажидий Тошкентга келиб “Муштум” журналида фаолият кўрсата бошлайди. Унинг “Алдаркўса” қиссаси, “Улфат”, “Дўстимнинг уйланиши”, “Имтиҳон”, “Ойхон”, “Лўттибоз”, номли ҳажвий ҳикоялари, “Эски маҳси”, “Кўча ишқи”, “Соқов булбул”, “Қўриқбон” номли ҳажвий шеър ва достонлари, 1937 йилда эса “Ҳангома” номли ҳикоялар тўплами босилиб чиқди.

Адабиёт тарихи учун қимматли манба

Абдулҳамид Мажидийнинг адабиётшуносликка қўшган ҳиссаси ҳам кам эмас. Хусусан, у Муҳаммадшариф Шавқий ва Очилдимурод Мирий каби каттақўрғонлик забардаст шоирлардан ташқари, ХVII асрда ижод қилган Турди Фароғийнинг номи ва ҳозир бизга маълум бўлган асарларини кашф этди.

ХХ асрнинг 50 йилларига келиб эса Каттақўрғон шоирларининг ижодини ўрганиш ва ёритишга қайтадан киришилди. Ўзбек адабиётининг чуқур билимдони, академик Воҳид Абдуллаев раҳбарлигида олиб борилган изланишлар натижасида Абдулҳамид Мажидийнинг Каттақўрғон шоирлари хусусидаги маълумотлари тўғрилиги, чиндан ҳам, сўнгги йилларда бу ерда салмоқли бадиий адабиёт яратилганлиги исбот этилди. Бу эса Абдулҳамид Мажидий изланишлари ўзбек адабиёти тарихини ўрганишда муҳим манба эканлигини тасдиқлайди.

Раҳбариятга йўлланган мактуб

Абдулҳамид Мажидий номини оқлашга бўлган қизиқиш ўтган асрнинг 70-йилларига келиб кучайди. Бундай хайрли ишга дастлаб каттақўрғонлик шоир ва драматург, журналист ва олим Самариддин Сирожиддинов қўл урди.

У аввало ўша пайтдаги Ўзбекистон раҳбарияти номига Абдулҳамид Мажидийнинг ўзбек адабиёти, драматургияси, прозаси, поэзияси ривожилантириш борасидаги хизматлари зикр этилган, шоирдан “халқ душмани” деган тамғани олиб ташлаш ғояси ифодаланган мактуб йўллади. Бу хатга ижобий ёндашилиб, Абдулҳамид Мажидий номи оқланди. Шоирнинг ижодий меросини ўрганиш, асарларини нашр этиш ишларига кенг йўл очилди. Аммо...

НКВД олиб кетган қўлёзмалар топилди

1939 йили Абдулҳамид Мажидий ноҳақ ҳибсга олинганди. НКВД масъул ходимлари шоир хонадонида тинтув ўтказиб, деярли барча қўлёзмаларини олиб кетишган эди. Ўшандан буён бу асарлар тақдири сирлигича қолиб келаётган эди.

2000 йил 10 июнь куни забардаст шоир, аллома ва олим Сўфи Оллоёр таваллудининг 355 йиллигига бағишлаб ўтказилган илмий анжуманда маъруза қилган Ўзбекистонда хизмат кўрсатган фан арбоби, филология фанлари доктори, профессор Абдуқодир Ҳайитметов қатор йиллардан буён адабиётшунослигимиз учун жумбоқ бўлиб келаётган муаммо ечими топилганлигини айтди. Гап шундаки, Абдулҳамид Мажидий қаламига мансуб, XVII аср классик шоири Турди Фароғий ҳақидаги изланишлари акс этган қўлёзмалар топилганини маълум қилди:

“Алишер Навоий юбилейи муносабати билан институтимиз кутубхонасида сақланаётган Ҳазрат Навоийнинг асарларини ўрганиш, таҳлил қилиш жараёнида шоир девонлари ичида ип билан тикилган бир тахлам қўлёзмага кўзимиз тушди, — деганди Абдуқодир Ҳайитметов. — Ўрганишларимиз натижасида бу Абдулҳамид Мажидийнинг Турди Фароғий ҳақидаги қўлёзмасини эканлиги аниқланди. Уни фидойи бир адабиёт ихлосманди келажак авлодларга қолдириш мақсадида, НКВД тазйиғига қарамай, Алишер Навоий девони ичига тикиб қўйган экан. Ушбу асар яна бир бор Абдулҳамид Мажидийнинг забардаст истеъдодли шоир, нозик қалб эгаси эканлигидан далолат беради...”

Ҳа, Абдулҳамид Мажидийнинг шахсияти, асарлари бугунги замон учун ҳам дохил. Унинг ижодий меросини ўрганиш, тадқиқ этиш эса адабиётимиз ривожига хизмат қилишига ишончим комил.

Ғайрат ШУКУРОВ,

фахрий журналист.
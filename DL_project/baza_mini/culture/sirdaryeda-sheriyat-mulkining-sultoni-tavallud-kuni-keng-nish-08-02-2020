Сирдарёда шеърият мулкининг султони таваллуд куни кенг нишонланмоқда

Гулистон шаҳридаги Билимдонлар масканида ҳамда Ҳалима Худойбердиева номидаги ижод мактабида шеърият мулкининг султони, буюк мутафаккир ҳазрат Мир Алишер Навоий таваллудининг 579 йиллигига бағишлаб “Буюк Навоийга эҳтиром” деб номланган маданий-маърифий тадбирлар бўлиб ўтди.

Сирдарё вилояти ҳокимининг чора-тадбирлар режасига мувофиқ ўтказилган тадбирда вилоят, шаҳар ҳокимликлари, Ўзбекистон Ёзувчилар, Журналистлар ижодий уюшмалари вилоят бўлимлари, халқ таълими ҳамда касбий таълимни ривожлантириш ва мувофиқлаштириш ҳудудий бошқармалари ва уларнинг тизимидаги таълим муассасаларининг она тили ва адабиёти фани ўқитувчилари, ўқувчи-ёшлари иштирок этди.

Дастлаб иштирокчилар буюк мутафаккир Алишер Навоий ҳайкали пойига гулчамбарлар қўйди.
Тадбирда ҳазрат Навоийнинг “Ҳамса”, “Маҳбуб ул-қулуб”, “Ҳайрат ул-аброр”, “Мезон ул-авзон” “Тарихи мулуки Ажам”, “Мажолис ун-нафоис”, “Муншаот”, “Ҳолоти Паҳлавон Муҳаммад”, “Насоим ул-муҳаббат”, “Девони Фоний” каби бебаҳо, ўлмас, бетакрор, бой ва серқирра ижоди нафақат ўзбек адабиёти, балки жаҳон халқлари адабиётининг ҳам ажралмас бир бўлагига айлангани таъкидланди.

Буюк мутафаккирга эҳтиром сифатида маданий-маърифий тадбирда иштирок этган ўқувчи-ёшлар улуғ бобокалонимиз Мир Алишер Навоийнинг ғазалларини ёддан ўқиб бердилар.

Шеърият мулкининг султони ҳазрат Алишер Навоий таваллуди 579 йиллигига бағишланган “Буюк Навоийга эҳтиром” деб номланган маданий, бадиий, маънавий ва маърифий тадбирлар вилоятнинг барча умумтаълим мактаблари, касбий таълимни ривожлантириш ва мувофиқлаштириш ҳудудий бошқармаси тизимидаги таълим муассасалари, Гулистон давлат университети ҳамда болалар мусиқа ва санъат мактабларида ҳам бўлиб ўтмоқда. Ушбу тадбирларда ҳазрат Алишер Навоийнинг асаридан парчалар қўйилиб, ғазаллари билан айтилувчи қўшиқ ва шеърлари ижро этилмоқда.

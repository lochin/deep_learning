Универсиада – 2020: Баҳслар кескин ва муросасиз курашлар остида ўтди

Гулистон шаҳридаги “Алпомиш” спорт мажмуасида 3 кун давом этган талабалар ўртасидаги ”Универсиада-2020” мусобақаларидан ўрин олган бадминтон спорт тури бўйича республика финал босқичи ниҳоясига етди. 

Қорақалпоғистон Республикаси, Тошкент шаҳри ва мамлакатимизнинг барча вилоятларидан 150 дан зиёд талаба бадминтончилар иштирок этган беллашув кескин ва муросасиз курашлар остида ўтди..

– Талабалардан ташкил топган барча терма жамоалар мусобақага жуда пухта ҳозирлик билан келишган экан, – дейди якка тартибдаги беллашувларда ғолибликни қўлга киритган Гулистон давлат университети талабаси Фотима Абдувалиева. – Рақибаларни мағлуб этиш осон бўлмади. Лекин мураббийларимнинг кўрсатмаларини беками-кўст бажарганим ва ўз устимда ишлаганим, мени ғолиблик шоҳсупасига олиб чиқди. Энг муҳими, мусобақа сабаб янги дўстлар орттирдим.

Умумжамоа ҳисобида бадминтон мусобақасида барча рақибларидан кўп олтин медалларни жамғарган Тошкент вилояти талаба-спортчиларига тенг келадиган рақиб топилмади. Иккинчи ўрин Қорақалпоғистон Республикаси бадминтончилари, учинчи ўрин эса майдон эгалари – Сирдарё вилояти ёшларига насиб этди.

Мусобақа ғолиб ва совриндорлари ташкилотчиларнинг медал, диплом ва эсдалик совғалари билан тақдирланди

***

Намангандан хуш хабар келди. Наманган шаҳрида Универсиада спорт ўйинларидан ўрин олган талабалар ўртасидаги шахмат-шашка мусобақалари ҳам ниҳоясига етди.

Шашка беллашувларида Гулистон давлат университетининг Жисмоний маданият факультети 3-босқич талабаси Ирода Турсунқулова барча рақибларини мағлубиятга учратиб, Универсиаданинг олтин медалга сазовор бўлди.

– Универсиада беллашувларига бир неча йиллардан буён устозим, Халқаро гроссмейстер Алишер Ортиқов қўлостида тайёргарлик кўрдим, – дейди беллашув ғолиби Ирода Турсунмуродова. – Мақсадим шашка беллашувларида жаҳон чемпиони бўлиб, юртимиз шарафини муносиб ҳимоя қилиш.

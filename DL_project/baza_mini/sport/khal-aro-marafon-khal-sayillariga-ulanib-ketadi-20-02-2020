Халқаро марафон халқ сайилларига уланиб кетади

Тошкентда 22 март куни Наврўз умумхалқ байрамига бағишланган II Тошкент халқаро марафони ўтказилади.

Тадбирга тайёргарлик жараёни ҳақида Жисмоний тарбия ва спорт вазирлигида ўтказилган матбуот анжуманида маълумот берилди.Марафон жисмоний тарбия ва оммавий спортни кенг тарғиб қилиш, хорижий мамлакатлар билан дўстлик алоқаларини мустаҳкамлаш, спорт туризмини ривожлантириш, ёшлар орасидан қобилиятли спортчиларни саралаб олиш, юртдошларимизнинг баҳорий кайфиятини кўтариш мақсадида ташкил этилмоқда.

Жисмоний тарбия ва спорт вазирлиги, Миллий олимпия қўмитаси, Ўзбекистон енгил атлетика федерацияси, Тошкент шаҳар ҳокимлиги марафон ташкилотчилари саналади.
– Марафоннинг бошланиш ва етиб келиш жойи “Ҳумо Арена” муз саройи олд майдони, – деди жисмоний тарбия ва спорт вазири ўринбосари Элбек Шукуров. – Спортчилар натижаларини аниқ билиб олиш учун вақт ўлчов чиплари, махсус транспондер тизими орқали амалга оширилади. Марафон ва ярим марафон масофаларида вақт чеклови белгиланган.

Ўтган йилги халқаро марафонда 28 давлатдан 1600 дан ортиқ иштирокчи қатнашган. Бу йил 30 дан ортиқ давлатдан 6 минг иштирокчи келиши кутилмоқда. Иштирокчилар 18 ёшдан кичик бўлмаслиги керак. 3 километр ва 1,5 километр масофага югуришда ёш чегараси белгиланмаган.
Наврўз байрами кунлари ўтказиладиган марафон халқ сайилларига уланиб кетади. Иштирокчилар байрам томошаларидан баҳраманд бўлиш имконига эга бўлади.

– Марафонда иштирок этишни истовчилар белгиланган бадал пулини тўлаган ҳолда 15 мартга қадар www.uzmarathon.uz сайтида рўйхатдан ўтиши мумкин. Рўйхатдан ўтишга улгурмаганлар 19-21 март кунлари иштирокчиларга пакетлар тарқатиладиган вақтда ҳам ариза топшириш имконига эга, – деди Ўзбекистон енгил атлетика федерацияси бош котиби Камолиддин Рўзамуҳамедов.Марафон мукофот жамғармаси 350 миллион сўм. Эркак ва аёллар алоҳида, 1 ўриндан 8 ўрингача 30 миллион сўмдан 4 миллион сўмгача, ярим марафонда 12 миллион сўмдан 3 миллион сўмгача пул мукофоти, медаллар билан тақдирланади. Шунингдек, 3 ва 1,5 километр масофа натижаларига кўра 1-3 ўрин эгалари 3 миллион сўмдан 1 миллион сўмгача пул мукофоти, медалларни қўлга киритиши мумкин. Тадбир ташкилотчилари ва ҳомийлари совғалари ҳам бор.

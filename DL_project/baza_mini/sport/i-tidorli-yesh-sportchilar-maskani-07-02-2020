Иқтидорли ёш спортчилар маскани​

Андижон шаҳар Олимпия ва миллий спорт турлари бўйича ихтисослаштирилган мактаб-интернат янги бинода иш бошлади.

Президентимизнинг Олий Мажлисга Мурожаатномасида билдирилган аҳоли ўртасида соғлом турмуш тарзини кенг қарор топтириш, бу борада ҳудудларда аҳоли, айниқса, ёшларимиз учун янги оммавий спорт объектларини қуриш зарурлиги ҳақидаги фикрлардан келиб чиқиб, вилоят ҳокимлиги ташаббуси билан мазкур мактаб-интернат зарур шароит ва қулайликларга эга янги бинога кўчирилди.
Айни кунда 300 нафарга яқин ўқувчи таҳсил олаётган мактабда ёшлар умумтаълим фанларидан пухта билим олиш билан бирга, спортнинг футбол, чим устида хоккей, стол тенниси турлари сирларини мукаммал ўрганмоқда.

– Мактаб-интернатимизнинг аввалги биноси кўримсиз, ўқув хоналари тор, машғулотлар майдони анча узоқда жойлашган эди, – дейди Андижон шаҳар Олимпия ва миллий спорт турлари бўйича ихтисослаштирилган мактаб-интернат директори Рустам Собиров. – Вилоят ҳокимининг эътибори ва кўмаги билан барча қулайликларга эга янги бинога кўчиб ўтдик. Бу ерда ўқувчиларимизнинг спорт билан шуғулланиши учун ҳам барча шароит яратилган.Мактабда спорт машғулотлари белгиланган режа ва дастур асосида тажрибали мураббийлар томонидан ўтказилмоқда. Ўқувчиларнинг спорт борасидаги техник маҳоратини ошириш мақсадида синфлараро мусобақалар, ўртоқлик учрашувлари ҳамда назорат ўйинлари мунтазам уюштирилмоқда.

Ўтган йили мактаб ўқувчилари вилоят, республика миқёсидаги қатор турнир ва мусобақаларда муваффақиятли иштирок этди. Жумладан, Сирдарё вилоятида стол тенниси бўйича 12 ёшли ўқувчилар ўртасида ўтказилган Ўзбекистон чемпионатида Дилёр Тожимуҳаммаджонов, Жафар Иброҳимжонов Ўзбекистон чемпионлигини қўлга қиритди. Спорт мактаблари жамоалари иштирокида футбол бўйича 2006 йилда туғилган болалар ўртасида ўтказилган мамлакат кубоги ўйинларида С.Тўрақулов, Ф.Ғофуров мураббийлигидаги 6-синф ўқувчилари 3-ўринга, шунингдек, “Пахтакор-79” хотира турнирида мактабнинг 7-синф футбол жамоаси 2-ўринга сазовор бўлди.
Чим устида хоккей бир пайтлари Андижонда анча оммалашган эди. Юртимизда олимпия спорт турларини ривожлантиришга қаратилган эътибор туфайли икки йил аввал мактабда чим устида хоккей бўлими очилди. Ҳозир ушбу бўлимда 30 нафардан зиёд ўқувчи сабоқ олмоқда.

Ўтган йили вилоят терма жамоалари ўртасида Наманган вилоятида ўсмирлар ўртасида ўтказилган Ўзбекистон чемпионатида Р.Сатликов мураббийлигидаги мактаб жамоаси иштирок этиб, фахрли 3-ўринни қўлга киритди.Мактабда ўқувчиларга уч маҳал иссиқ овқат берилади, барча қулайликка эга ётоқхона уларнинг ихтиёрида. Бундан ташқари, малакали шифокорлар томонидан ўқувчилар соғлиғи доимий назорат қилиб борилади.

Бир сўз билан айтганда, мактабда ўқувчиларнинг пухта билим олиши, спорт сирлари, техникасини мукаммал эгаллаши учун зарур барча шароит яратилган. Юртбошимиз ташаббуси билан спортга кўрсатилаётган эътибор яқин йиллар ичида ўзининг ижобий самарасини кўрсатади. Хусусан, мазкур мактаб ўқувчилари ҳам нафақат мамлакатимиз, балки халқаро спорт майдонларида юқори натижаларни қўлга киритади, деб ўйлаймиз.

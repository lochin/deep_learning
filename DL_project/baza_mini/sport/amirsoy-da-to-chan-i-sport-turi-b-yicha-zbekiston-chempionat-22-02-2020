“Амирсой”да тоғ-чанғи спорт тури бўйича Ўзбекистон чемпионати ғолиблари аниқланди

Тошкент вилояти Бўстонлиқ туманида жойлашган “Амирсой” тоғ-чанғи курортида қишки спорт турларининг тоғ-чанғи йўналиши бўйича мамлакат чемпионати якунланди.

Жисмоний тарбия ва спорт вазирлиги, Ўзбекистон чанғи спорти федерацияси томонидан ташкил этилган мамлакат чемпионатида ўсмирлар ва ёшлар тоғ-чанғисининг гигант слалом ва слалом йўналишларида ўзаро рақобатлашди.

Юртимизда ёшлар ўртасида соғлом турмуш тарзини тарғиб қилиш, уларнинг қишки спорт турлари билан шуғулланишлари учун зарур шарт-шароитлар ва инфратузилма яратиш, мамлакат спортчиларининг халқаро спорт майдонларида муносиб иштирок этишини таъминлаш мақсадида самарали ишлар олиб борилмоқда. Мусобақа Президентимизнинг 2020 йил 4 февралдаги “Қишки спорт турларини ривожлантириш чора-тадбирлари тўғрисида”ги қарори ижросини таъминлаш мақсадида ташкил этилди. Қарорга кўра, жойларда қишки спорт турлари бўйича мусобақаларни тизимли йўлга қўйиб, ёшлар орасидан иқтидорли спортчиларни танлаб олиш орқали терма жамоалар таркибини сифатли шакллантириш учун юқори малакали спортчилар захираси тайёрланиши ҳақида бир қатор вазифалар белгиланган эди.

Яқин дақиқаларда чемпионат ғолиб ва совриндорлари тақдирланади.

Тадбирда Ўзбекистон Республикаси Бош вазири ўринбосари А. Абдуҳакимов иштирок этмоқда.

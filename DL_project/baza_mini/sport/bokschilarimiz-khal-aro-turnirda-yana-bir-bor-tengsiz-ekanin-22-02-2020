Боксчиларимиз халқаро турнирда яна бир бор тенгсиз эканини исботлади

Беларуснинг Гомель шаҳрида бокс бўйича ёшлар ўртасида ўтказилган халқаро турнирда терма жамоамиз аъзолари 4 олтин, 2 кумуш ва 1 бронза медалига сазовор бўлди.

Нуфузли мусобақада мезбон боксчилардан ташқари Ўзбекистон, Россия, Қозоғистон ва Украинадан келган чарм қўлқоп усталари ғолиблик учун ўзаро куч синашди.

Ҳамид Тангрибергенов бошчилигидаги Ўзбекистон ёшлар терма жамоаси таркибида Файзулло Худойбердиев, Нурислом Исмоилов, Шоҳжаҳон Абдуллаев ва Жаҳонгир Зокиров каби истеъдодли боксчиларимиз барча рақибларини енгиб олтин медални қўлга киритди. Финалга қадар ўтган жангларда муваффақиятли иштирок этган Сирожиддин Хожиаҳметов ҳамда Логин Петров эса ўз вазн тоифасида кумуш медаль билан тақдирланган бўлса, вазни 64 килограммгача бўлган Умид Қадамбоев бронза медалига сазовор бўлди.

Шу тариқа 4 олтин, 2 кумуш ва 1 та бронза медалларини жамғарган терма жамоамиз умумжамоа ҳисобида биринчи ўринни эгаллади. Иккинчи ва учинчи ўринлар мос равишда Беларусь ва Россия терма жамоаларига насиб этди.

Шавкат Мирзиёев: Ҳаммамиз ухлаб ўтирибмиз...

Мурожаатномада экспортни ривожлантиришдаги камчиликлар ҳақида айтилди. Жумладан, шу пайтга қадар экспортни ривожлантириш учун хизмат қиладиган бирорта қонун ишламагани танқид қилинди. Вазирлар Маҳкамасига бир ой муддатда ташқи иқтисодий фаолиятни тартибга солиш Концепциясини ишлаб чиқиш топшириғи қўйилди.

Маҳсулотларимизни ташқи ва ички бозорларга етказиш, уларнинг таннархини тушириш учун транспорт-логистика соҳасини ривожлантириш зарур, дея таъкидлади Президент.

Бунинг учун темир йўл соҳасида йўловчи ва юк ташиш, эксплуатация ва хизмат кўрсатишни бир-биридан ажратиш, яъни хусусий секторни жалб қилиш мумкин бўлган йўналишни алоҳида ривожлантириш кераклигига урғу берилди.

Халқаро экспертларнинг хулосасига кўра, инфратузилмани яхшилаш, мослашувчан тарифлар қўллаш, янги истиқболли йўналишларни шакллантириш ҳисобига биздаги транзит салоҳиятини ҳозирги 7 миллион тоннадан 16 миллион тоннага етказиш имконияти мавжуд. Биз бир пайтлар бутун Ўзбекистон чегарасини 20 йил ёпиб олдик, биз орқали ўтадиган юклар бошқа давлатлардан ўтиб, уларга транзит пулларини тўлаган. Ҳозир 7 миллион тонна ўтаяпти биздан. Лекин имкониятимиз 16 миллион тоннага етади. Тасаввур қилинглар, шунча тоннадан қанча транзит пули Ўзбекистонга қолади. Ким буни ўйлайди? Қани Транспорт вазирлиги, қани Бош вазирнинг биринчи ўринбосари. Ҳаммамиз ухлаб ўтирибмиз, деди давлатимиз раҳбари
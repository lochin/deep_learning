Президент депутатларни халқ ишончига сазовор бўлгани билан табриклади

Хабар қилганимиздек, Ўзбекистон Республикаси Олий Мажлиси Қонунчилик палатасининг сайловдан кейинги биринчи мажлиси бўлиб ўтмоқда. 

Тадбирда Ўзбекистон Республикаси Президенти Шавкат Мирзиёев нутқ сўзламоқда. 

Давлатимиз раҳбари Қонунчилик палатаси депутатларини халқ ишончига сазовор бўлиб, юксак мақомга эга бўлгани билан табриклади. 

– Парламент ва маҳаллий кенгашларга ўтказилган сайловлар Ўзбекистонимиз учун катта сиёсий имтиҳон бўлди, – деди Шавкат Мирзиёев. – Халқимиз бу синовдан ёруғ юз билан ўтди, десак, муболаға бўлмайди.

Президентимиз янги сайланган депутатларнинг 48 нафари аёллар, 9 нафари ёшлар эканини мамнуният билан таъкидлади.

Сайловлар аҳолининг сиёсий фаоллигини юксалтириб, халқимизнинг партияларга нисбатан ишончи билан бирга талабчанлигини ҳам кучайтиргани қайд этилди. 

– Сайловолди ташвиқотларда сиёсий партиялар томонидан жамиятимиздаги долзарб муаммоларни ҳал қилиш бўйича кўплаб ваъдалар берилди. Халқимиз ана шу ваъдаларнинг амалда бажарилишини кутмоқда. Буни чуқур ҳис қилишингиз, сайловчи ҳар доим кўз олдингизда туриши керак, – деди Президент. 

Партиялар фракциялари ўзларининг истиқболдаги режаларини аниқ белгилаб, уларни тизимли равишда амалга оширишига ишонч билдирилди. 

Давлатимиз раҳбари сайлов кампанияси даврида айрим камчиликларга йўл қўйилганини қайд этиб, уларни таҳлил қилиш асосида сайлов тизимини ташкилий-ҳуқуқий жиҳатдан янада такомиллаштириш зарурлигини таъкидлади. 

Йиғилишда ҳукумат аъзолари, марказий идоралар раҳбарлари, оммавий ахборот воситалари вакиллари иштирок этмоқда.
Академияда “Кадрлар ривожланишининг замонавий тенденциялари” мавзусида семинар бўлиб ўтди

Бугунги кунда малакали мутахассисларни тайёрлаш тизимини тубдан такомиллаштиришга алоҳида эътибор қаратилмоқда.

Шу билан бирга, банк секторини ислоҳ қилиш борасида амалга оширилаётган чора-тадбирлар илғор халқаро амалиётни инобатга олган ҳолда банк соҳасидаги кадрларни тайёрлаш ва қайта тайёрлашнинг замонавий усулларини жорий этиш асосида тижорат банклари ходимларининг билими ва малакасини оширишни тақозо этмоқда. Президентимизнинг 2019 йилнинг 31 октябрдаги “Банк-молия соҳасида кадрлар тайёрлаш тизимини такомиллаштириш чора-тадбирлари тўғрисида”ги қарорида ҳам ўқиётган кадрларга тактик ва стратегик истиқболдаги самарали ишлаш учун зарур билимларни бериш ва кўникмаларни шакллантириш лозимлиги алоҳида таъкидланган.

Шу мақсадда Банк-молия академиясида 22 январь куни “Ўзбекистон Миллий банки” АЖ билан ҳамкорликда “Газпромбанк” АЖ мутахассислари иштирокида яна бир семинар ташкил этилди.
“Кадрлар ривожланишининг замонавий тенденциялари” мавзусидаги маърузада замонавий компанияларнинг ходимларни бошқариш соҳасидаги муаммолари, "Газпромбанк"да кадрлар малакасини ошириш тизимини яратиш тамойили, таълим самарадорлигини баҳолаш асослари, ўқитиш шакллари, хорижий мамлакатларда ўқиш нима учун муҳимлиги ҳақида фикр алмашилди. Шу билан бирга жаҳон ривожланиш тенденциялари, келажак касбларининг атласи, замонавий рақамли ўқитиш ва ривожланиш тизимлари ҳақида ҳам муҳим маълумотлар берилди.

Бу каби семинар ва учрашувлар орқали банк, молия соҳаси мутахассислари ва Академия тингловчиларининг соҳага оид билим ва малакалари хорижий тажрибалар асосида шакллантириб борилмоқда.
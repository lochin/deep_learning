Ипотека-банк: Асосий мақсад мижозларга сифатли ва тезкор хизмат кўрсатиш

“Ипотека-банк” акциядорлик тижорат ипотека банки мажлислар залида “Банк тизимида мурожаатлар билан ишлаш масалалари”, “Банк томонидан жорий этилган ва жорий этилиши режалаштирилган хизмат турлари” ва “Банк тарифларига киритилган ўзгартиришлар” мавзуларида матбуот анжумани бўлиб ўтди.

Анжуманда жисмоний шахслар, юридик шахсларнинг вакиллари, банк мижозлари, банк мутасадди ходимлари ва оммавий ахборот воситалари вакиллари иштирок этди.

Банк Бошқаруви раиси ўринбосари Маҳмуд Абдураҳманов бошқарган тадбирда юртимизда олиб борилаётган изчил иқтисодий ўзгаришлар ҳамда тадбиркорлик субъектлари ва банк мижозларининг муаммоларини ҳал этишда “Ипотека-банк” АТИБнинг ҳам муносиб хизматлари борлиги таъкидланди.

Банк тизимига келиб тушаётган мурожаатлар билан ишлаш, мурожаатларда кўтарилган масалаларнинг ҳал этилиши ва истеъмолчиларнинг ҳуқуқларини ҳимоя қилиш усуллари ҳақида батафсил маълумот берилди.
– Ипотека-банк томонидан 2019 йил давомида жисмоний ва юридик шахсларнинг мурожаатлари билан ишлаш, банк раҳбарияти томонидан фуқароларни қабул қилиш ҳамда уларни қабул жараёнида кўтарган масалаларига холис баҳо берган ҳолда ижобий ҳал этиш бўйича салмоқли ишлар амалга оширилди, – дейди Банк хизматлари истеъмолчилари ҳуқуқларини ҳимоя қилиш ва уларнинг мурожаатлари билан ишлаш хизмати бошлиғи Ғулом Налибоев. – Йил давомида Ипотека-банк тизимига келиб тушган 2669 та мурожаатлардан 261 таси қаноатлантирилган бўлса, 1872 таси бўйича тегишли тушунтиришлар берилди, 523 таси асоссизлиги сабабли рад этилган ҳамда 13 та мурожаат масаласидан келиб чиққан ҳолда тегишли ташкилотларга йўлланди.

Хусусан, 59 та тадбиркорликни ривожлантириш учун кредит олиш, 27 та ипотека ва истеъмол кредитлари олиш, 18 та пластик карта ва терминаллар олиш масалаларида келган мурожаатлар ижобий ҳал этилиб, уларда кўтарилган масалалар юзасидан тегишли чора-тадбирлар амалга оширилди. Бош офис томонидан мунтазам равишда ҳудудлардаги филиалларда мижозларнинг қабул қилиниши, уларга банк хизматлари тўғрисидаги дастлабки ахборот ва маслаҳатларни берилиши, сифатли хизмат кўрсатилиши ҳамда мурожаатлар билан ишлаш ҳолатлари ўрганиб борилди. Ўрганиш мобайнида аниқланган камчиликларни бартараф этиш бўйича зарур чоралар кўрилди.

Тадбирда фуқаролар ва банк мижозлари учун ҳудудларда сайёр қабуллар ташкил этишга ҳам алоҳида эътибор қаратилгани таъкидланди. “Ипотека-банк” АТИБ Бошқарув Раиси ва унинг ўринбосарлари томонидан 2019 йилда жами 259 та жисмоний шахслар ва юридик шахслар вакилларининг оғзаки (бевосита) мурожаатлари қабул қилинган. Банк раҳбарлари томонидан Республикамизнинг туман (шаҳар)ларида 69 маротаба ўтказилган сайёр қабулларда 239 та банк хизматлари истеъмолчилари қабул қилиниб, қабулларда кўтарилган 92 та масала, жумладан, 44 та кредит олиш масаласи, 27 та уй-жой учун кредит олиш, 7 та банк хизматлари юзасидан маълумот олиш ҳамда 14 та бошқа хизматлар бўйича оғзаки мурожаатлар ижобий ҳал этилган. Шунингдек, банк раҳбарларининг шахсий қабуллари давомида 20 нафар жисмоний шахслар ҳамда юридик шахсларнинг вакиллари қабул қилиниб, уларнинг 6 таси томонидан кўтарилган масалаларни ўз ечимини топишга эришилди ва айрим саволлар бўйича қонуний тушунтиришлар берилди.
Президентимизнинг “Банк хизматлари оммабоплигини ошириш бўйича қўшимча чора-тадбирлар тўғрисида”ги қарори орқали амалга оширилган ислоҳотлар натижасида банкда хизмат кўрсатишнинг шаффофлиги, мижозларнинг банк биносига эркин кириб чиқиши таъминланган.

Уларнинг банк хизматларидан қулай шароитларда фойдаланишлари учун янада кенгроқ имкониятлар яратилган. Бундан ташқари, юқоридаги қарор асосида Адлия вазирлиги томонидан рўйхатга олинган “Банк хизматлари истеъмолчилари билан ўзаро муносабатларни амалга оширишда тижорат банкларининг фаолиятига қўйиладиган минимал талаблар тўғрисида”ги Низом банк хизматлари истеъмолчиларининг ҳуқуқ ва қонуний манфаатларини ҳимоя қилиш, молиявий очиқликни кенгайтириш, шунингдек хизмат кўрсатиш маданияти ва мижозларнинг банк тизимига бўлган ишончини янада оширишда муҳим норматив меъёр бўлиб хизмат қилмоқда.

Мазкур низом ижросини таъминлаш баробарида банк мижозларидан айрим комиссион тўловлар ва турли воситачилик ҳақлари ундирилиши бекор қилиниб, банк ҳамда мижоз ўртасида тузиладиган шартномаларда банк хизматлари истеъмолчилари манфаатларига зид келувчи ёхуд шартномани банк томонидан бир тарафлама бекор қилувчи нормалар чиқариб ташланди. Бу борадаги ишларни янада жадаллаштириш бўйича бугунги кунда амалий чора-тадбирлар ишлаб чиқилмоқда ва бошқа таркибий бўлинмаларга керакли тавсиялар берилмоқда.
Банк томонидан “Ишонч телефон”лари ва “Call-centre” хизмати орқали фуқаролар ҳамда мижозларга ишончли ва тўлиқ ахборот бериш хизмати йўлга қўйилган. Бугунги кунда банк тизимида жисмоний ва юридик шахсларнинг мурожаатларига ўз вақтида жавоб бериш, уларда кўтарилган масалаларни кўриб чиқиш, ҳал қилиш ҳамда банк хизматлари истеъмолчиларининг ҳуқуқларини ҳимоя қилиш ва уларнинг бузилган ҳуқуқларини тиклаш борасида ўзига хос тизим шакллантирилган бўлиб, жорий йил давомида бу борада самарали ишлар амалга оширилган.

–Банк фаолиятининг асосий мақсади асосан, мижозларнинг таклиф-истакларини инобатга олинган ҳолда “Банк – мижоз учун” шиори остида, банк хизматининг банкка нафлиги мезонида эмас, балки ўз мижозларига қанчалик долзарблиги мезонига таянган ҳолда янги хизматларни тақдим этишга қаратилган, – дейди Чакана хизматлар департаменти директори Дилшод Қутлиев. – Зеро, банкнинг бош мақсади, ўз акциядорлари ва банк мижозлари учун энг юқори даражадаги шароитларни яратиш, сифатли хизматларни тақдим этиш, янгича фикрлашга ёндашиб, ижобий муносабатларни барқарор ушлаб туришдан иборат. Банк тизимида келгуси йилда ҳам мижозлар учун энг қулай ва арзон шартларда янгидан-янги хизмат турларини жорий этиш борасида салмоқли ишлар амалга оширилмоқда.

Матбуот анжуманида банк Бошқаруви қарорига мувофиқ, “Ипотека-банк” АТИБ томонидан миллий ва хорижий валютадаги амалиётлар бўйича банк хизматлари кўрсатиш тарифларига 2020 йилнинг 1 январидан ўзгартиришлар киритилаётганлиги маълум қилинди. Шаҳар, туман, олис қишлоқ ва овулларда яшаб, фаолият юритаётган фуқаролар ҳамда тадбиркорлик субъектлари учун масофавий, тезкор ва сифатли банк хизматларини кўрсатиш ҳамда уларни банк хизматларидан мамнун қилиш муҳим аҳамият касб этиши алоҳида эътироф этилди. Сифатли банк хизматларини кўрсатиш одамлар ва банк мижозларининг тижорат банкларига бўлган ишончини мустаҳкамлаш ҳамда ўз фаолиятларини ривожлантиришга хизмат қилади.

Банк мутасаддилари томонидан тадбир иштирокчилари ва оммавий ахборот воситалари вакилларининг саволларига батафсил жавоб берилди.
Банк Матбуот хизмати.
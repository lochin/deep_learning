“Ўқитиш сифатини репетиторлардан мактабларга қайтаришимиз керак”: ЭКСПЕРТЛАР МУНОСАБАТИ

Ўзбекистон Республикаси Вазирлар Маҳкамаси қошидаги Таълим сифатини назорат қилиш давлат инспекциясининг (Инспекция) бошлиғи Улуғбек Ташкенбаевнинг 2020 йил 4 январь куни чоп этилган «Ўқитиш сифатини репетиторлардан мактабларга қайтаришимиз керак» номли мақоладаги интервьюсида Ўзбекистон таълим тизимидаги ҳолат, мавжуд муаммолар ва уларнинг ечимларига тўхталди.

Тошкент шаҳар ҳокимлиги қошидаги ижтимоий масалаларни ривожлантириш бўйича комиссия экспертлари бу интервьюда қуйидаги жиҳатларни муҳим деб топиб, шу масалалар бўйича ўз фикр-мулоҳазаларини билдирди...

Фарзандини биринчи синфга бераётган ота-оналар мактаб танлашда нимага эътибор қаратиши керак?

Ташкенбаевнинг фикрича, ота-оналар энг аввало мактаб ўқитувчиларининг сифатига эътибор қаратишлари керак. У ўқитувчилик сифатининг мезонлари этиб қуйидагиларни санаб берди:

✅ ўқувчиларни билимга қизиқтира олиш қобилияти,

✅ўқувчиларни ақлий ривожлантира олиши,

✅ ўқувчининг ўз қобилиятини намоён қилишида тўғри йўл кўрсата олиши,

✅ болаларда мантиқий ва эркин фикрлашни,

✅ўзгалар фикрини англаш ва ўз фикрини тўғри етказиб бериш қобилиятини шакллантира олиши.

Биз шу ўринда Ташкенбаевнинг фикрига қўшилган ҳолда ота-оналар учун ўқитувчиларга бу мезонлар бўйича объектив баҳо бериш жуда мураккаблигини ҳам таъкидламоқчимиз. ​

Хўш, фарзандини мактабга беришдан аввал ота-оналар муайян мактаб ўқитувчиларини санаб ўтилган мезонлар бўйича қандай баҳолайди? Бу осон вазифа эмас.

Экспертлар фикрича, масалан, ўқитувчилар рейтинги яратилиши керак. Бу эса таълим сифатини таъминлаш учун аниқроқ (ҳисоблаш мумкин бўлган) индикаторлар белгиланишини талаб қилади.

Бундай рейтинг шаклланиши учун эса ўқитувчиларга баҳони уларни биладиган ўқувчилар ва ота‑оналар бериши керак. Шу билан бирга, ҳар бир ўқитувчи ўзи таълим берган синф ўқувчиларининг фанни ўзлаштириш баҳолари ҳам ҳисобга олиниши керак. Яъни асосий мезон ўқитувчи таълим бераётган болалар билим ўзлаштириш даражасининг давлат таълимидан кутилаётган натижага қанчалик мос келиши кўсаткичи ҳамда ўқитувчининг фанга қизиқтира олиш қобилияти бўлиши керак. Айнан шу ҳолат ўқитувчи ва таълим муассасасининг такомиллаштирилиши лозим бўлган қирраларини белгилаб беради.

Қайд этиш лозимки, ҳозирда ўқувчининг баҳолари, бизнинг фикримизча, унинг фан бўйича билимларини, хотирада сақлаш қобилиятини акс эттиради; унинг билимга мотивацияси, қизиқувчанлиги, мантиқий ёки эркин фикрлаш қобилияти каби хусусиятларини эмас.

Ваҳоланки, мантиқий фикрлашга ўргатилган ўқувчи келажакни тўғри ярата оладиган фуқаро бўлиб ўсади. Шундай экан, ота-оналарга мактаб танлашда мактаб ўқитувчиларининг сифатига эътибор қаратиш кераклигини тавсия қилар эканмиз, аввал бу тавсиянинг амалга ошириш механизмини ҳам яратишимиз керак, деб ҳисоблаймиз.

Шу билан бирга, бугунги кунда шундоқ ҳам ўқитувчи ойлигининг камлиги ва таълим тизимидаги бошқа камчиликлар мавжуд бир пайтда ўқитувчиларнинг малака ошириш ва аттестация тизими 2012 йилги норматив ҳужжатлар ҳамда ўқитувчи томонидан кўчирилган ва сунъий кўпайтирилган “портфолио” асосида амалга оширилиши ўқитувчиларнинг янгиликка интилишлари ва таълимда янги технологияларни қўллаш имконини чегаралаб қўяётган асосий фактор эканлигини ҳисобга олиш керак.

Ташкенбаев ота-оналар мактаб танлашда ҳисобга олиши керак бўлган бошқа факторларга – масалан, мактабнинг жойлашган жойи, моддий-техник базаси, мактабнинг давлат ёки хусусий шаклдалиги, таълим муассасасидаги ахлоқий ва маданий даража, уларда илғор таълим технологиялари жорий қилинганлиги (масалан, STEM​) кабиларга – тўхталмади.

Қўшимча қилиб айтганда, президент мактабларида бошланаётган илғор педагогик амалиётнинг бошқа таълим муассасалари учун намуна бўлиши мумкинлиги, ҳар бир ўқитувчининг ишланмалари (халқаро тажрибада бундай ҳолат қайд этилмайди), уларни амалга ошириш йўл хариталари аҳолига тақдим этилса, таълим сифатини таъминлашда кўпроқ тарафларнинг (шу жумладан, ота-оналарнинг) иштироки таъминланарди, деб ҳисоблаймиз.

МАКТАБЛАРДА БЕРИЛАЁТГАН ТАЪЛИМ СИФАТИГА ҚАНДАЙ БАҲО БЕРАСИЗ?

Ташкенбаевнинг фикрича, ота-оналарнинг фарзандларини ОТМларга тайёрлаш учун уларни репетиторларга беришлари одатий ҳолатга айланиб улгурди. Бунинг сабаби сифатида мактаблардаги таълим сифатининг пастлиги таъкидланди. Яъни, ОТМларга кириш тестлари мактаб дарсликлари асосида тузилади, аммо мактабнинг ўзида, репетиторсиз олинган билим ОТМга киришга етарли бўлмаяпти.

Демак, бизнингча ҳам бу борада мактаблар ўзларининг асосий миссиясини бажара олмаяпти, деб хулосага келинади. Бунга мураккаб коррупцион (ишламайдиган) тизимнинг чигаллашиб боришини сабаб қилиш мумкин.

Инспекция бошлиғи яна бир муҳим жиҳатга эътиборини қаратди: “Кўпчиликда университетга кириш учун зарур бўлган фанлар яхши ўзлаштирилса бўлди, деган фикр шаклланмоқда”.

Бизнингча ҳам бундай дунёқараш мақсадга мувофиқ эмас; мактаб болалари ўз қобилияти ва қизиқишларига яраша келгусидаги ҳаёт йўлини давом эттиришлари учун зарур бўлган барча фундаментал фанларни ўзлаштиришлари лозим ва ушбу масалада халқаро тажрибани ўрганган ҳолда минимал талаблар ўрнатилса, мақсадга мувофиқ бўлади, деб ҳисоблаймиз.

Биз шу ўринда иккита муҳим мантиқий сабаб келтирамиз. Биринчидан, таълим тизимида мактаб босқичининг асосий фалсафаларидан бири шуки, энди дунё ҳақидаги тасаввурлари шаклланаётган бола дунёни оддийроқ бўлакларга – фанларга – бўлиб ўрганади.

Дунёни ва унинг қандай ишлашини кенг қамровли тасаввур қила олиш эса инсон шаклланишининг мактаб босқичида жуда муҳим фундаментал аҳамият касб этади. Қолаверса, бундай функция фақат мактабларда бўлиши мумкин, чунки ОТМлардан фарқли равишда, мактабларда фанлар асосан соҳаларга кириш фанлари ҳисобланади ва бу билимлар ҳажмининг камлиги уларни ўзлаштириш имконини беради (ёки аслида мактаб фанларининг ҳажми уларнинг ҳаммасини ўзлаштириш имконини берадиган даражада белгиланиши керак).

Иккинчидан, олий таълимга йўл олишидан аввал таълим олувчи ўз олдида қандай танловлар борлигини аниқ кўра олиши керак. Бунинг учун ўқувчилар ҳар бир фундаментал фан (хоҳ ижтимоий, хоҳ табиий, хоҳ санъат соҳаси бўлсин) ҳақида асосий тасаввурларга эга бўлишлари ва уларнинг муҳимлигини тушунишлари жуда муҳимдир. Бу вазифани сифатлироқ бажариш учун очиқ семинарлар, форумларни турли даражаларда олиб бориш, бу билан таълим иштирокчиларининг янги парадигмасини яратиш керак бўлмоқда.

Шунингдек, Ташкенбаев таълим сифатининг пасайишига сабаблардан бири деб “олий таълим муассасаларининг мактабдан ажралиб қолганилиги”ни жуда ўринли келтирди.

Бизнингча ҳам ҳозирда Ўзбекистон таълим сифатининг бугунги кун талабига жавоб бермаётганлиги, тизимнинг бир векторда ривожланмаётганлиги кўпчилик ўқувчиларнинг мактабга боришига носоғлом мотив бераяпти: фикримизча, улар мактабдан мақсад фақат ОТМга киришга тайёрланиш, деб ҳисоблашади. Ваҳоланки, мактабнинг асосий миссияси юқорида кўрсатиб ўтилди.

Модомики, бугунги кунда таълим тизимида 3 та вазирлик фаолият юритар экан, биз таълим соҳасини ривожлантириш ва уни мувофиқлаштиришда давлат сиёсатини олиб бориш ягона орган томонидан амалга оширилиши лозим, деб ҳисоблаймиз.

Бундай тизимнинг ишлаши учун, аввало, учта таълим вазирликларини (мактабгача таълим, халқ таълими, олий ва ўрта махсус таълим) ягона вазирликка бирлаштириш ғоясини кенг муҳокамага қўйишни таклиф қиламиз.

Шу билан бирга, ҳозирги кундаги учта таълим вазирликлари сиёсатини мувофиқлаштириш бўйича ягона Кенгаш ташкил қилишни альтернатив ечим сифатида кўриш мумкин. Бу ҳозирги кундаги таълим босқичлари ўртасидаги пассив мулоқотни актив ҳолатга ўтказади. Ҳозирда эса бизда учта вазирлик ўзининг алоҳида уч хил ривожланиш концепцияси билан, уйғунлашмаган ҳолда фаолият олиб бормоқда.

Ундан ташқари, агар ОТМга киришни ўқувчиларнинг асосий мақсади деб қарасак ҳам, стратегик муаммолар талайгина эканлигини кўриш мумкин. Буни тушуниш учун ОТМларга кириш талабларининг замондан жуда ортда қолганлигига назаримизни қаратишимиз кифоя бўлади. Ўзбекистонда ОТМларга қабул жараёнида талабаларни саралаш фақат Давлат тест маркази томонидан тузиладиган ва амалга ошириладиган тест синовларига асосланади, холос.

Бу тест синовлари абитуриент танлаган соҳага қараб, 3 ёки 4 та фан бўйича ўтказилади. Аммо бу тестлар қандай мезонлар бўйича абитуриентларни “элакдан ўтказади”? Тест саволларига назар солсак, бу саволлар асосан абитуриентнинг хотира қобилиятини синовдан ўтказади; тест синовлари уларнинг мантиқий ва танқидий фикрлаши, ўзгалар фикрини англаш ва ўз фикрини тўғри етказиб бериш қобилиятини мақсадли синовдан ўтказмайди ҳамда – энг муҳими – абитуриентнинг нима учун айнан муайян соҳани танлаб, мазкур университетга киришга ариза топширганига қизиқмайди ҳам. Бошқача қилиб айтсак, тест синовлари абитуриентнинг хотирага асосланган билимларини текширади, уни шахс сифатида умуман ўрганмайди. Шуни таъкидлашни жуда муҳим деб ўйлаймизки, абитуриентни шахс сифатида ўрганиш (масалан, абитуриентнинг ўзи ёзган мотивацион хати орқали) дунё ОТМларида одатий тажриба ҳисобланади. Чунки университет фаолиятида талабалар ва тадқиқотчиларнинг мотивацияси ўта муҳим ҳисобланади: мотивация бўлса, етишмаётган билимларни тўлдириш мумкин, аммо шунчаки мактаб билимларининг етарли бўлиши етишмаётган мотивацияни тўлдириб бера олмайди.

ОТМларга кириш талабларининг бундай қаттиқ танқидга муносиблигини ҳисобга олсак, мактаб ўқувчиларидаги носоғлом мотивациянинг сабабини кўришимиз мумкин. Яъни, ОТМларга кириш учун қандай талаблар қўйилса, мактаб ўқувчилари ҳам ўша стандартларга қараб интилишини мантиқан тушуниш қийин эмас.

Яна бир муҳим жиҳатга эътибор бериш муҳим, деб ўйлаймиз. Умумий ўрта таълим муассасаси ўзининг бирламчи миссиясини амалга ошириши учун мактаб ўқитувчиларининг асосий вазифалари муҳимлиги бўйича қуйидаги тартибда белгиланиши зарур (1 – энг муҳими): 1 – сифатли таълим бериш, 2 – мотивация бериш, 3 – тарбия бериш.

Умуман олганда, таълим сифатининг пастлигига мактабларда, ОТМларда ўз репутациясини ошириш учун кечадиган рақобат муҳитининг йўқлигини энг катта сабаблардан деб келтириш мумкин. Мактаблар, ОТМлар ўқувчи ёки талаба учун деярли курашмайди, мавжуд тизим бундай мотивацияни бермайди.

Рақобат таълим муассасаларининг ҳар бар бири ўзининг уникал, такрорланмас жиҳатига эга болишини, академик ва бошқарув жиҳатдан эркин бўлишини талаб қилади. Демак, бундай эркинликларсиз таълимнинг юқори сифатига эришиб бўлмайди.

Фарзанд тарбиясига тўхталадиган бўлсак, бу борада нафақат ота-онанинг, балки бошланғич синф ўқитувчиларининг жуда катта таъсири борлиги барчага маълум. Бугунги кунда ўқув масканларида таълим-тарбия соҳасида аниқ қадриятлар йўқолиб кетган, деб ҳисоблаймиз. Баъзи ҳолларда ўқитувчи ва ўқувчи ўртасидаги ўзаро муносабатлардаги керакли масофанинг йўқлиги ачинарли ҳол.

Масалан, ўқитувчиларнинг савияси ҳатто баъзи ўқувчилар олдида пасайганлиги оқибатида катталар ва кичиклар ўртасида ҳурматнинг талабга жавоб бермаслиги кўпчилик ўқув масканларида кузатилади.

Инспекция бошлиғининг фикрларига қўшимча қилган ҳолда, биз инсонпарвар педагогика тамойилларини ўқув масканларига, айниқса, мактабларга сингдиришни муҳим вазифа деб ҳисоблаймиз. Шунингдек, биз ўқитувчилар ўз устимизда қаттиқ ишлашимиз ва таълим тизимида ўқувчилар билан ишлашда уларнинг оилавий муҳити билан танишиб, айнан ота-оналар билан ишлашни кучайтиришимиз керак.

Кўп муаммоларимизнинг яна бир илдиз сабаби юртимизда профессионал таълим дастурларининг UNESCO ташкилоти томонидан қабул қилинган Таълимнинг халқаро стандарт таснифлагичи (ТХСТ) даражалари билан уйғунлашмаганлигидир. Бу муаммони ўрганиш ва ечиш мақсадида Миллий квалификация рамкаси лойиҳасини ишлаб чиқиш бўйича масъул вазирлик ва идораларнинг мутахассисларидан иборат эксперт гуруҳи тузилди. Улар бугунги замон талабига мос ўқув қўлланмаларини ёзиб, ўқув масканларига етказиб беришлари керак.

ОТА-ОНАЛАР МАКТАБ БАҲОЛАРИГА ИШОНМАЙ ҚЎЙДИМИ?

Инспекция бошлиғи ота-оналарда мактаб баҳоларига ишонч йўқлигини тасдиқлаб, мактаб баҳолари ҳеч қандай имтиёз бермаслигини ҳамда баъзи педагоглар баҳони ўта субъектив тарзда ёки интизомига қараб қўйишини таъкидлади.

Биз шу фикрни давом эттирган ҳолда шуни эслатиб ўтмоқчимизки, бирламчи муҳим вазифа – сифатли таълим бериш – борасида биз кузатаётган энг катта камчиликлардан бири таълим сифатининг назорати билан боғлиқ. Бу камчилик мактабларимизда ҳам, ОТМларимизда ҳам ҳар бир фан якунида ўтказиладиган имтиҳон жараёнининг ўз жиддийлигини йўқотгани ёки бу тушунчанинг буткул йўқ эканлигида намоён бўлмоқда. Бу ҳолатни “ўқишга кириш ўта қийин, аммо ўқиш жуда осон” қабилида тушуниш мумкин. Аслида эса таълимнинг самарали бўлиши бунинг аксини талаб қилади. Имтиҳон тушунчаси мактабларда ўзининг “ҳурмати” ва жиддийлигини йўқотгани ОТМларга қабул жараёнида мактаб аттестатининг муҳимлигини кескин туширади, шунинг учун ҳам ОТМларга кириш имтиҳонларида мактаб баҳолари деярли роль ўйнамайди. ОТМларда эса имтиҳон тушунчасининг умуман йўқлиги, уларнинг ўрнига қачонлардир ўйлаб топилган, умуман жиддий аҳамиятга эга бўлмаган ва плагиатга бой “якуний назорат”ларнинг ўтказилиши иш берувчилар учун университет дипломининг қадрини йўққа чиқараяпти.

Ҳозирда коррупцияни олдини олиш учун тестларни қийинлаштириш, уларни назорат қилишга миллиардлаб давлат бюджетини сарфлаш ҳолатлари кузатилади. Бунинг ўрнига, олий таълим муассасаларининг кўпайишини ҳам, уларга ўқишга киришни ҳам осонлаштириш, тизимдан чиқаётган кадрлар салоҳиятининг реал бозор талабига жавоб бериши ёки бермаслиги билан аниқланишини таъминлаш (иш берувчилар билан ҳамоҳангликда) таълим сифатини тезроқ ва ортиқча ҳаракатларсиз тартибга тушишига йўналиш беради, деб ҳисоблаймиз.

Қолаверса, таълим сифатини назорат қилувчи инспекторлар таълим соҳасининг фалсафасини англаган экспертлар бўлиши керак, деб ҳисоблаймиз. Сифатни стандартларга асосан текширувчи, аммо таълим соҳасини яхши тушунмайдиган умумий сифат мутахассислари инспекция жараёнида таълимнинг олий миссиясини ҳисобга олмай қолиши мумкин ва кичик бир деталь таълимнинг умумий миссиясига қандай таъсир қилишини тушунмаслиги мумкин. Бошқача қилиб айтганда, бу каби мутахассислар ўз фаолияти орқали таълим муассасаларининг ўз олий миссиясига ёки рақобатда ижодкорлик (cреативий) ва инновацион ёндашувга интилишини сусайтириб, асосий мақсадни фақат белгиланган стандарт (қолип)га интилишга буриб юбориши хавфи бор.

ПЕДАГОГЛАР АТТЕСТАЦИЯСИ ЖАРАЁНИДАГИ ЯНГИЛИКЛАР ВА РЕЖАЛАР ҲАҚИДА

Ташкенбаев педагоглар аттестацияси жараёнининг кескин соддалашгани ва яхшилангани ҳақида баёнот ва статистик маълумотларни берди. Бу қувонарли, албатта. Масалан, педагогларнинг малакали ва олий тоифага истаган пайтда эга бўлишлари учун кенг имкониятлар яратилди. Авваллари ўқитувчилар мутахассисликдан олий тоифали ўқитувчиликка қадар 13 йил кутган бўлса, янги тартибга кўра, ўқитувчилар ўз хоҳишига кўра ўзининг билим ва савия маҳоратини кўрсатиш учун бир йилда 2 марта аттестация топшириш имконияти яратилди.

“Шу ўринда алоҳида таъкидлаш лозимки, ўқитувчиларни ўз устида ишлашга, тоифа олишга бўлган қизиқишларини ошириш учун ҳақ тўлашга тоифалар ўртасида тафовутни оширишимиз лозим”, деб Ташкенбаев ўз нутқини якунлайди.

Биз янгиланган аттестация жараёни педагогларни айнан қайси мезонлар бўйича баҳолашига ҳам қизиқиш билдирган бўлардик.

ХУЛОСАЛАР

Юқоридаги мулоҳазаларга асосланган ҳолда ўз тавсияларимизни икки гуруҳга бўлиб берамиз.

Таълим тизимида амалга оширилиши керак бўлган стратегик ўзгаришлар бўйича қўшимча тавсиялар:

✅ Уч таълим босқичи бўйича давлат сиёсатини янада сифатлироқ мувофиқлаштириш мақсадида учта таълим вазирлигини ягона давлат таълим сиёсатини юргазувчи бир вазирликка бирлаштириш масаласини муҳокамага қўйиш ёки учта таълим вазирлиги фаолиятини мувофиқлаштирадиган Кенгаш ташкил қилиш.

✅ Ўқитувчилар рейтингини яратиш механизмини ишлаб чиқиш. Бунда ўқувчилар ва ота-оналарнинг педагогларга аноним баҳо бериши (феэдбаcк) тизимидан фойдаланиш ҳамда болаларнинг олган баҳоларини ҳисобга олиш.

✅ ОТМларга қабул талабларини тубдан ислоҳ қилиш. Бунда абитуриентнинг билимини синовдан ўтказиш билан чекланмаслик, балки талаблар қаторига абитуриентнинг танқидий, мантиқий фикрлаш қобилиятини текшириш ҳамда ўзи ёзган мотивацион хатини ҳам киритиш.

✅ ОТМларга академик ва бошқарув эркинлигини бериш, давлат молиявий таъминотини сақлаб қолган ҳолда.

✅ Мактаб ва ОТМларда ҳар бир фан бўйича имтиҳон жиддийлигини тиклаш ёки шакллантириш, бунда имтиҳон жараёнини бошқа жараёнлардан бутунлай мустақил қилиш.

✅ Таълим муассасаларида таълимнинг тарбиядан устун бўлишини таъминлаш.

✅ Таълим сифатини назорат қилувчи инспекторлар таълим соҳасининг фалсафасини англаган экспертлар бўлишини таъминлаш. Бу мақсадда тизимли равишда бундай кадрларни тайёрлаб бориш (ижтимоий ташкилотлар билан ҳамкорликда).

✅ Ўқитувчилар аттестациясининг энг муҳим мезонлари қаторига, ўқитувчиларнинг сифатли таълим бериш қобилиятидан ташқари, ўқувчиларга кучли мотивация бера олиш қобилиятини ҳам киритиш.

✅ Таълим соҳасида халқаро даражада тан олинган миллий экспертлар платформасини яратиш.

Таълим соҳасида инсонпарвар педагогикага асосланган парадигмани (дунёқарашни) шакллантиришга қаратилган таклифлар:

• Бошланғич синф ўқитувчиларининг мажбурий психологик билимлар олишига имкониятлар яратиш.

• Ҳар бир ўқитувчи касбини эгаллаётган кадрларнинг таълим-тарбияда улар ўқувчи ва унинг ота-онаси билан оилавий ишлаш кўникмаларини ўрганиши зарурлигини англаши.

• Таълим тизимида фаолият юритаётган ҳар бир шахс ҳар куни ўз устида ишлаши шартлигини ўқитувчиларнинг мажбурий функционал вазифаларига киритиш.

• Инсонпарварликка асосланган педагогика таълим тизимининг асоси эканлигини олийгоҳларни битираётган ҳар бир студентнинг онгига сингдириш.

• Таълим ва тарбия билан шуғулланаётган ҳар бир инсон бу касбни ўзининг севимли ишига айлантириш зарурлиги.

• Ўқувчиларга таълим-тарбия беришга йўналтирилган ўқув қўлланмаларини тузаётган муаллифлар асл қадриятларимизга таяниб иш кўриши.

• Таълим тизими учун алоҳида қадриятлар тизимининг ишлаб чиқилиши.



Тошкент шаҳар ҳокимлиги қошидаги ижтимоий масалаларни ривожлантириш бўйича комиссия экспертлари:​

Азамат​ Толипов, Исландия университети магистранти

Феруза Рашидова,​ П.ф.д., Ўзбекистон давлат чет тиллар университети қошидаги академик лицей директори

Камола​ Шакарова, Ўзбекистон давлат чет тиллар университети қошидаги академик лицей психологи

Худойназар​ Қурбанов, мустақил изланувчи-тадқиқотчи
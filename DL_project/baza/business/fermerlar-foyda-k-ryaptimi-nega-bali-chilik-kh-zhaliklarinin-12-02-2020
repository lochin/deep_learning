Фермерлар фойда кўряптими? Нега балиқчилик хўжаликларининг 70 фоизи самарасиз ишламоқда?

Сунъий сув ҳавзаларида балиқ етиштираётган хўжаликларнинг қарийб 70 фоизи самарасиз ишламоқда,

Кейинги пайтда “кўп гўшт еяётганимиз”, “гўшт нархининг осмонга чиқаётгани” тренд мавзуларга айланди. Одатда, гўшт ҳақида гапирилганда асосан қорамол ёки қўй-эчки гўштини тушунамиз ва шу ҳақда баҳс-мунозарага киришиб кетамиз. Чорва туёқ сонининг камайиб бораётгани, хориждан наслли мол келтириб боқиш ёки “осонгина” гўштни четдан экспорт қилиш кераклигини айтиб, “билимдонлик” қиламиз.

Парранда ёки балиқ етиштиришни кўпайтириш орқали ҳам аҳолининг гўшт маҳсулотларига бўлган талабини қондириш мумкинлиги ҳақида кўпчилигимиз ўйлаб ҳам кўрмаймиз. Гўёки бу – қийин иш, мураккаб соҳа. Тўғри, товуқ, балиқ парваришлаш мол ёки қўй боқишдек осон эмас. Лекин қайси юмуш осон кечган? Ҳар қандай янги соҳа, тармоқда ишни йўлга қўйиб олиш силлиққина кечмаган. Муаммо ечими айрим, баъзида, кўплаб тўсиқларни енгишни, қаршиликларни бартараф этишни тақозо этади.

ПАХТАЧИДА БАЛИҚЧИЛИК БИЛАН ШУҒУЛЛАНСА БЎЛАДИ

– Билмаган одам учун балиқчилик, ростдан ҳам мураккаб соҳа, – дейди Пахтачи туманидаги “Балиқ ал Саид” фермер хўжалиги раҳбари Дилшод Каримов. – Ўзим бошимдан ўтказганман, қурувчиликдан балиқчилик соҳасига ўтиб ишлаш осон бўлмаган. Сердаромад ишлигини эшитганман, кўрганман. Аммо ишлаб кўрмасангиз, қийинчиликларни кўрмасангиз ва уларни енгиб ўтмасангиз, сиз эшитган даромад ҳам, манфаатдорлик ҳам орзу бўлиб қолаверади. Балиқчиликда иш бошлаганимдан кейин албатта, шу соҳа билан шуғулланаётганлардан маслаҳат олдим, уларнинг тажрибаларини ўргандим. Лекин ҳар куни улардан сўрайвермайсиз-ку. Шунинг учун балиқчилик бўйича китобларни ўқидим, ўзимизнинг балиқчилар билан бирга чет элликлар тажрибасини ўргандим. Россияда шу йўналиш бўйича олий ўқув юртида сиртдан ўқишимга ҳам тўғри келди. Ва бугун йигирма йиллик тажрибага эга балиқчи сифатида шу соҳа бўйича озми-кўпми тушунчам бор, ўзимнинг ишимни биламан. Балиқчилик билан шуғулланиш мен учун энди иш бошлаган пайтларимдаги каби жуда мураккаб иш эмас.

Пахтачи Самарқанд вилоятидаги асосан қишлоқ хўжалигига ихтисослашган туман бўлса-да, асосан, пахта ва ғаллачилик ривожланган. Балиқчилик туман учун ҳали мукаммал эгалланмаган янги соҳа, дейиш ҳам мумкин. Шунга қарамай ҳозирда бу ерда 26 та балиқчилик хўжалиги фаолият кўрсатмоқда. Улар тасарруфида 312 гектардан кўпроқ ер майдони, жумладан, 130 гектар ҳудудни эгаллайдиган сунъий сув ҳавзалари мавжуд. 2019 йилда Пахтачи давлат ўрмон хўжалиги балансидаги сизот сув таъминотига эга 84,6 гектар ер майдони Пахтачи туман ҳокимлиги захирасига олинди ва бу ерларда балиқчиликни ривожлантириш бўйича лойиҳалар ишлаб чиқилди. Айни пайтда ушбу майдонда ярим интенсив ва интенсив сунъий сув ҳавзалари ташкил этилмоқда.

ЎРМОН ЎРНИДАГИ СУВ ҲАВЗАСИ

“Балиқ ал Саид” фермер хўжалиги ҳам мазкур ҳудудда балиқчилик соҳасини интенсивлаштириш бўйича изланишлар олиб бормоқда.

– Энди шу соҳа бўйича орттирган тажрибамни бошқаларга ўргатишим керак, биз йўл қўйган хатоларни бугун иш бошлаётган фермерлар такрорламаслиги зарур, – дейди Дилшод Каримов. – Шунинг учун телеграмда балиқчилик соҳасидаги савол-жавоблар гуруҳини ташкил этганмиз. Энди иш бошлаётган балиқчиларга ўз тажрибаларимни ўргатаман, маслаҳат ва тавсиялар бераман. Бундан ташқари, бу йил шу пайтгача ўрмон хўжалиги ҳисобида бўлган ерларда 4 гектар тажриба-амалиёт майдончаси ташкил этяпмиз. Ўзбекистонда ишлаб чиқариладиган маҳаллий суюлтирилган тоза кислород ёрдамида интенсив ҳавзаларга креоген идишлар ва кислород конуслар ўрнатиб, оксигенация тизимини жорий қилиш устида изланишлар олиб боряпмиз. Оксигенация тизимидаги тажрибалар кутилган самара берса, ушбу тизимни туманимиз ва вилоятимиз балиқчилик хўжаликларида жорий этиш бўйича тавсиялар ишлаб чиқамиз. Хўжалик ҳудудидаги инкубация цехини янада такомиллаштириб, Вьетнам давлатидан келтирилган наслли балиқлар селекцияси йўлга қўйилмоқда.

Бундан ташқари, туманимизда балиқчилик кластерини ташкил қилиш бўйича иш олиб боряпмиз. Кластерда 500 тонна балиқ маҳсулотларини қайта ишлайдиган цех ва музлатгич камералари қурилиши режалаштирилган. Шунингдек, омухта ем ишлаб чиқаришни йўлга қўйиб, соҳадаги ем танқислиги муаммосига барҳам бермоқчимиз. 650 минг долларлик экспорт лойиҳамиз мавжуд.
СОҲА РИВОЖИГА ТЎСИҚ БЎЛАЁТГАН МУАММОЛАР
Фермер яқин истиқболга мўлжалланган режалари билан бирга бугун соҳа ривожидаги айрим камчилик ва муаммоларни ҳам қайд этиб, уларни ечимлари ҳақида таклифларини билдирди.

– Бугунги кунда республикамиздаги мавжуд сунъий сув ҳавзаларида фаолият кўрсатадиган хўжаликларнинг қарийб 70 фоизи самарасиз ишламоқда, – дейди Д.Каримов. – Бу аввало, янги технологияларга таяниб қурилган интенсив ҳавзалар камлиги билан боғлиқ. Шунингдек, кўп ҳолларда сунъий сув ҳавзалари учун ер майдонлари геологик қатлами ва сув таъминоти ўрганиб чиқилмасдан ажратилмоқда. Сув ҳавзалари балиқ етиштириш технологик жараёнларига ва регламент талабларига жавоб бермайди. Бундай хўжаликларда балиқ турлари, наслчилик ва чавоқ балиқлантириш тўғри йўлга қўйилмаган. Балиқ ем-озуқаси ҳам рацион бўйича ишлаб чиқарилмаяпти. Сувни ўғитлаш, сувдаги кислород миқдори ва Ph кўрсаткичлар нормалари назорат қилинмаяпти. Ўз тажрибам ва кузатувларимга таяниб юқоридаги муаммо ва камчиликлар ечимлари бўйича ҳам таклифларим бор.

Биринчидан, сунъий сув ҳавзалари учун ажратиладиган ер майдонлари аввало балиқчилик соҳаси мутахассислари, ер кадастр, сув ирригация тизими ходимлари томонидан геологик ва гидрогеологик ўрганилиб, уларнинг хулосаларини олиш лозим.

Иккинчидан, сунъий сув ҳавзалари ва интенсив ҳавзалар балиқчилик соҳаси мутахассислари билан биргаликда лойиҳа асосида ташкил этилиши керак. Технологик жараёнларга таянган ҳолда сунъий сув ҳавзалари ҳар йили бир маротаба қуритилиб, дренаж ариқлари тозаланиши ва оҳакланиши, гўнг сепилиб техника билан ҳавза туби ағдарилиши мақсадга мувофиқ бўлади. Бу жараён ҳавзада бентосни ривожлантириш ва ҳар хил замбуруғ споралари, паразит қисқичбақасимонлар цисталаридан тозалашга ёрдам беради. Агар ҳавзалар нотўғри қурилган ва ҳавза туби ер ости сувларига уланиб кетган бўлса бу профилактик тадбирларни бажариб бўлмайди.

Ҳавзаларда сув олиш учун тинитиш ва фильтрлаш ҳавзачалари қурилиши жуда муҳим. Бу сув таркибидаги оғир металлар, альдегидлар ва заҳарли элементларнинг асосий ҳавзага киришининг олдини олади. Кирувчи сув шандорларига эса бегона балиқлар личинкалари ҳам ўтмайдиган сита-газ фильтрлар ўрнатилиши зарур.

Учинчидан, хўжаликларимизни балиқлантиришда балиқ тури, насли ва сони катта аҳамиятга эга. Бугунги кунда ушбу масалада кўплаб хатоликларга йўл қўйилмокда.

Тўртинчидан, балиқ ем-озуқаси рацион бўйича хўжаликларнинг ўзида тайёрланса самарали бўлади. Бугун кўплаб хўжаликларда балиқ фақат буғдой билан боқилмоқда. Бу эса рационда углеводларнинг кўплиги таъсирида балиқнинг нормал ўсишига салбий таъсир кўрсатади. 

Бешинчидан, “Балиқсаноат” уюшмаси таркибида туманларда сувнинг кимёвий таркиби, кислород, Рh кўрсаткичлари ва емнинг протеин миқдорини ўлчайдиган кичик лабораториялар ташкил қилиниши лозим.

БАЛИҚ ГЎШТИ АРЗОНМИ?

Бугун бозорда бир кило балиқ нархи 30-40 минг сўм, мол ёки қўй гўшти нархи 50-60 минг сўм эканлигини ҳисобга олсак, тафовут яққол кўриниб турибди. Балиқ гўштининг саломатлик учун, айниқса, болаларнинг соғлом ва тўғри ўсиши учун ғоят муҳим эканлигини эътиборга олсак, бу – кони фойда. Аммо яна ўша гап – гўшт деганда фақат мол ёки қўй гўштни тушуниб, фақат шу маҳсулотни сотиб олишга ҳаракат қилмасдан, гоҳ-гоҳ эмас, тез-тез балиқ харид қилишга одатлансак, овқатланиш рационимиздан ушбу неъмат ҳам ўрин олса, бугун учраётган айрим моддий ва маънавий камчиликларга ечим топилган бўлармиди?..
Ўзбек аёли шафқатсизликка меҳр-маърифати билан жавоб қайтарган...

Жиззахда “Хотин-қизларнинг фаоллиги – жамият ривожининг муҳим омили“ мавзусида вилоят хокими билан учрашув бўлиб ўтди.

Шаҳар ва туманларнинг хотин-қизлар қўмиталари раислари, тадбиркор аёллар, педагоглар, ташаббускор талаба қизлар, “Зулфия“ номидаги давлат мукофоти совриндорлари иштирок этган тадбирда вилоят ҳокими Эргаш Солиев 2019 йилда хотин-қизларни қўллаб-қувватлаш бўйича амалга оширилган ишлар, ҳал этилиши лозим бўлган муаммоларга батафсил тўхталди.

Хоким давлат дастури доирасида вазифасини жонкуярлик билан адо этганларга алоҳида миннатдорчилик билдириб, масъулиятсизликка йўл қўйганларни танқид қилди. Жумладан, хотин-қизлар томонидан содир этилаётган жиноятлар сони камайишига эришилган бўлсада, аслида бундай ҳолатнинг ҳатто 1 фоизи ҳам ўзбек аёлига ярашмаслигини айтди. Момоларимиз тарихнинг энг мушкул даврларида ҳам ер юзини титратган шафқатсизликка меҳр-маърифати билан жавоб қайтара олганлиги, ҳатто душман фарзандини инсонпарвар этиб тарбиялаш учун бағрига босганлигини алоҳида таъкидлади.

– Эришилган ютуқлар ўз йўлига, бироқ камчиликларни бартараф этиш олдимиздаги муҳим вазифадир, – дейди вилоят ҳокими ўринбосари, Сенатор Назира Мухторова. – Бугунги учрашувнинг асосий мақсади ҳам шунда. Кредит ажратилган, моддий ёрдам берилган, уй-жой ва иш билан таъминланган, саломатлиги тикланиб, беғараз ёрдам кўрсатилганларни айтиб, рақамлар билан қанчалик мақтанмайлик ҳали ижтимоий ҳимояга муҳтож қатлам тўлиқ қамраб олинмади. 2020 йилда ижтимоий фаол аёллар сонининг оширилиши кўзланган мақсадга эришишда катта аҳамиятга эга

Тадбирда “Ўзбекистон аёлларининг энг яхши 100 та инновацион лойиҳаси“ танловининг 25 нафар қатнашчилари эсдалик совғалари билан рағбатлантирилди.

Шаҳар ва туманлар ҳокимларининг ўринбосарларига, маҳалла фуқаролар йиғинлари мутахассисларига Вазирлар Маҳкамаси ҳузуридаги Дин ишлари бўйича қўмитанинг “Жаҳолатга қарши маърифат“ номли ўқув-қўлланмаси тарқатилди.
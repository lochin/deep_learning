Микрокредитбанк: Сайёр қабулда кўплаб муаммолар ҳал бўлди

Жиззах вилоятида “Микрокредитбанк” акциядорлик-тижорат банки раҳбарияти томонидан сайёр қабул ўтказилди. 

Унда банк республика бошқарувининг филиаллар билан ишлаш комплекси раҳбари Бекзод Раззоқов, банкнинг Жиззах филиали бошлиғи вазифасини бажарувчи Зариф Жўраев мурожаатчиларни қабул қилди. 

Банк сайёр қабулни айнан шу ерда ташкил этгани бежизга эмас. Марказга турли лойиҳалар устида иш олиб бораётган ёшлар кўплаб келиб туради. Табиийки уларнинг банк билан боғлиқ саволлари бор.

– “Ёшлар – келажагимиз” давлат дастури доирасида фитнес клуб очиш бўйича лойиҳамни амалга ошириш учун барча ҳужжатларимни тайёрлаганман, – дейди Жиззах шаҳридаги “Бурхон шер” масъулияти чекланган жамияти раҳбари Озод Набиев. – Шу мақсадда “Микрокредитбанк”нинг Жиззах филиалидан 300 миллион сўм кредит олмоқчи эдим. Банк раҳбарлари ўтказган сайёр қабулда мурожаатимни, кредит олиш билан боғлиқ масаламни имкон қадар тез ечиб беришга ваъда беришди. 

Шунингдек сайёр қабул давомида Зомин туманидан тадбиркор Машраб Ўразалиев тўйхона қурилиши учун 800 миллион сўм, Жиззах шаҳридаги Бобур маҳалласидан Анвар Жавлоновнинг хусусий клиника учун 347 миллион сўм, Ш.Рашидов туманидан Маъруф Тоҳировнинг иссиқхона учун 500 миллион сўм кредит олиш бўйича мурожаатлари жойида ҳал қилинди. Бундан ташқари, 7 нафар тадбиркорнинг мурожаатларини ҳал қилиш банк масъулларига топширилиб, ижроси назоратга олинди. 

“Микрокредитбанк”нинг Жиззах филиали йил якунланаётган пайтда мижозларининг эҳтиёжларини тўлароқ қондириш учун бундай сайёр қабулларни вилоятнинг бошқа ҳудудларида хам ташкил этаётир.
“Сбербанк-Агробанк онлайн пул ўтказмалар”и масофани қисқартирди

Кўплаб юртдошларимиз тақдир тақозоси билан оиласи фаровонлигини таъминлаш учун хорижда меҳнат қилмоқда. Уларнинг асосий қисми Россияда меҳнат қилаётгани ҳам сир эмас. Меҳнат ҳақини олган инсон уни дарров оиласига юбориш ҳаракатига тушади.

Бироқ, Россиядан Ўзбекистонга пул юбориш – вақтни талаб этадиган жараён бўлиб, пул жўнатувчи аввал картадаги пулни олиб, энг яқин банк бўлимига ташриф буюрган ҳолда пул ўтказмаси тизимидан фойдаланар эди. Ўз навбатида, маблағни олувчи ўзига энг яқин банк филиалини топиши ҳамда банк иш кунида вақт ажратиши керак эди.

Бу кўп вақт талаб этгани учун Россиядан Ўзбекистонга пул маблағларини юбориш учун учинчи шахслар хизматларидан фойдаланиб, алданиб қолаётганлар ҳам йўқ эмасди.

Энди Россияда меҳнат қилаётган юртдошларимизнинг яқин кўмакчиси бор. “Агробанк” уларга қулайлик яратиш ва хизматлар кўламини кенгайтириш учун Россиядаги йирик банклардан бири - “Сбербанк” билан ҳамкорлик қилмоқда. Натижада юртимизда биринчи бўлиб, “Сбербанк-Агробанк онлайн пул ўтказмалар” қулай ва замонавий инновацион хизмат турини йўлга қўйди.

– Бунда пул ўтказмалари ва қабул қилувчилар пул жўнатиш ва олиш учун банк филиалларига келмасдан ҳам пулларни Россиядан Ўзбекистонга 24 соат давомида ва дам олиш кунлари ҳам жўнатиш мумкин, – дейди Бошқарувчи директор-Бошқарув раис ўринбосари, Азамат Тўраев. – Автоматлаштирилган бу хизмат Россиядаги барча “Сбербанк” филиалларида ва “Сбербанк Онлайн” мобил иловаси орқали амалга оширилади. Маблағ мобил илова орқали Россия рублини автоматик равишда олувчининг (“Агробанк”) Ҳумо пластик картасига сўмда ўтказилади. Тез орада ушбу хизматни “Agrobankmobile” иловаси ёрдамида ҳам амалга оширишни йўлга қўйамиз. Шунда эҳтиёж туғилганда бемалол Россияга ҳам жўнатмалар юбориш мумкин бўлади.

Шу ўринда Ўзбекистонга пул жўнатиш қандай амалга оширилиши билан қизиқдик.
– Бу жуда оддий, – дейди Азамат Тўраев. – Ўзбекистондаги қабул қилувчининг телефон рақами киритилади ва рублда керакли сўмма кўрсатилади. Шунда автомат тарзда телефон рақамига боғланган сўм пластик картасининг ҳисобига маблағ онлайн ўтказиб берилади. Энг муҳими, Россия рубли автоматик равишда картага конвертация қилиниб, сўмда ўтказиб берилади. Бу қабул қилиб олувчини ортиқча оворагарчиликда қутқаради. Зеро, улар 250 мингдан ортиқ савдо ва пуллик хизмат кўрсатиш шохобчаларидаги тўлов терминаллари орқали савдо қилишлари ҳамда “Агробанк”нинг 520 дан ортиқ банкоматларидан нақд пул маблағлари кўринишида ечиб олишлари ёки “Agrobankmobile” иловадан фойдаланиб тўловларни амалга оширишлари мумкин бўлади. 

Қайд этиш жоизки, “Сбербанк” масофавий хизматлар кўрсатишда нафақат Россияда балки МДҲ ва хорижий банклар ўртасида ўз ўринга эга. Халқаро рейтингларда ҳам юқори натижаларга эришган йирик банклардан бири ҳисобланади.

Шу билан бир қаторда “Агробанк” АТБ бир қатор хорижий компаниялар билан ҳам ўзаро манфаатли алоқаларни йўлга қўйиб келмоқда. Жумладан, “Suntronix” хорижий консалтинг компанияси билан ҳам кенг қамровли амалий ишларни олиб бормоқда. Келгусида ҳам "Агробанк" ва хорижий компаниялар ҳамкорлигидаги янгиликларни кутиб қоламиз. 

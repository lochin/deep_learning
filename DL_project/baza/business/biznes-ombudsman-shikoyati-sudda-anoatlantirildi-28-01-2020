Бизнес-омбудсман шикояти судда қаноатлантирилди

Бизнес-омбудсман томонидан тадбиркорлик субъектларининг ҳуқуқлари ва қонуний манфаатлари ҳимоя қилинишини ҳамда уларга давлат органлари томонидан риоя этилишини таъминлаш юзасидан зарур чоралар кўрилмоқда.

Биргина тадбиркорлик субъектларининг манфаатларини кўзлаб аризалар, даъволар ва шикоятлар билан судларга давлат божи тўламасдан мурожаат этиш борасида муайян ишлар амалга оширилди.

Хусусан, ўтган 2019 йилда тадбиркорлар манфаатида судларга жами 22,3 миллиард сўмлик 76 даъво аризаси киритилиб, шундан 
21 миллиард сўмлик даъволар тадбиркорлар фойдасига ҳал этилган бўлса, 18 ноқонуний қарор ҳақиқий эмас, деб топилди.

Бу борада 2019 йил 12 ноябрдаги “Баъзи давлат органларининг фаолияти такомиллаштирилиши муносабати билан Ўзбекистон Республикасининг айрим қонун ҳужжатларига ўзгартиш ва қўшимчалар киритиш тўғрисида”ги Ўзбекистон Республикаси қонунига кўра, Бизнес-омбудсманга қўшимча равишда суд ҳужжатининг қонуний, асосли ва адолатли эканини текшириш ҳақида мурожаат қилиш ҳуқуқи белгиланди. 
Ушбу қонун асосида Фуқаролик процессуал кодекси, Иқтисодий процессуал кодекси ва Маъмурий суд ишларини юритиш тўғрисидаги кодексларга қўшимча ва ўзгартишлар киритилиб, эндиликда Бизнес-омбудсман томонидан фуқаролик, иқтисодий ва маъмурий судларнинг ишларида иштирок этган-этмаганлигидан қатъий назар тадбиркорлик субъектларининг биринчи инстанция судларининг қонуний кучга кирган апелляция тартибида кўрилмаган ҳал қилув қарори устидан кассация ва назорат шикоятлари беришга ҳақлилиги каби нормалар киритилди.

Мазкур берилган ҳуқуқ доирасида тадбиркорларнинг ҳуқуқлари ва қонуний манфаатларини ҳимоя қилиш учун қўшимча имконият яратилди. 
Мисол учун, Нукус туманлараро судининг ҳал қилув қарорига асосан “ДИЛНОЗА-ГУЛЖАҲОН” масъулияти чекланган жамияти ҳисобидан Нукус шаҳар давлат солиқ инспекцияси фойдасига 21,4 миллион сўм солиқ ундириш белгиланган.

Бизнес-омбудсман томонидан жамият манфаатида киритилган кассация тартибидаги шикоят асосида Қорақалпоғистон Республикаси иқтисодий суди кассация инстанциясининг қарорига кўра, биринчи инстанция судининг қарори бекор қилиниб, жамиятга нисбатан ҳисобланган даромад солиғи 9,6 миллион сўмга ўзгартирилди.

Тошпўлат ТУРСУНБОЕВ,
Бизнес-омбудсман етакчи инспектори.
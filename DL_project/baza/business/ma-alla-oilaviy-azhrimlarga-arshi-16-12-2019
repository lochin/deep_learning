Маҳалла оилавий ажримларга қарши

Урганч шаҳридаги ёшлар марказида “Биз оилавий ажримларга қаршимиз!“ мавзусида иншолар танлови бўлиб ўтди. 

Унда вилоятдаги энг намунали маҳалла раислари, хотин – қизлар билан ишлаш ва оилаларда маънавий-ахлоқий қадриятларни мустаҳкамлаш бўйича мутахассислар иштирок этди. 

Икки кун давом этган танловда иштирокчилар вазифасини тўлақонли бажариши, халқ билан мулоқот қилиши, тажриба ва малакаси, муомала маданияти каби мезонлар асосида аниқланди. 

– Мазкур танлов вилоятдаги энг билимли ва тажрибали маҳалла фуқаролар йиғини раиси, хотин-қизлар билан ишлаш ва оилаларда маънавий-ахлоқий қадриятларни мустаҳкамлаш бўйича мутахассисларни аниқлаш, намунали иш фаолиятини оммалаштиришга қаратилган, – дейди Хоразм вилояти маҳаллалар кенгаши раиси ўринбосари Жамила Матчанова. – Ўйлайманки, ташкил этилаётган мазкур танловлар мамлакатимизда оилалар мустаҳкамлигини таъминлаб, ажримлар сонининг камайишига олиб келади. 
Танловда МФЙ раислари ўртасида биринчи ўринни Гурлан туманидаги “Тозаёрган“ маҳалласи раиси Бахтиёр Ибрагимов, маҳалла мутахассислари ўртасида энг юқори ўринни Боғот тумани “Кулонкаробоғ“ маҳалла мутахассиси Эгамова Муяссар эгаллади. 

Ғолибликни қўлга киритган ва фаол қатнашган иштирокчилар ташкилотчилар томонидан муносиб тақдирланди. 
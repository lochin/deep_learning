Литвалик ишбилармонлар билан бизнес учрашув

Тошкентда 19 ноябрь куни Ўзбекистон – Литва ишбилармон доиралари вакиллари ўртасида ўтказилган бизнес учрашувда меҳмон томон Европа бозорига киришда Литва мамлакатимиз учун муҳим таянч нуқтаси бўлиши мумкинлигини қайд этди.

Литва Республикасининг Россия Федерацияси ва Ўзбекистондаги Фавқулодда ва мухтор элчиси Ремигиюус Мотузас ва Вильнюс Савдо-саноат ва ҳунармандлик палатаси президенти Сигитас Леонависиуснинг таъкидлашича, Ўзбекистондаги очиқ ва самарали ташқи сиёсат, хорижий давлатлар билан савдо-иқтисодий, инвестициявий ҳамкорликни ривожлантириш борасидаги дадил қадамлар Литвада ҳам қизиқиш уйғотмоқда. Шу боис ушбу мамлакат Ўзбекистон билан транспорт-логистика соҳаларида алоқаларни кенгайтиришга тайёр. Бугунги кунда Литвада йирик порт ва логистика компаниялари фаолият кўрсатмоқда. Бу Ўзбекистоннинг Европа бозорига киришида муҳим.

Ўзбекистон Савдо-саноат палатаси томонидан икки мамлакат ўртасида савдо-иқтисодий, сармоявий, транспорт, алоқа ва ахборот технологиялари соҳаларида ўзаро ҳамкорликни муҳокама этиш мақсадида ташкил этилган бизнес учрашувда Литванинг “Traidenis”, “MANTA CaWs” каби компаниялари, Витаутас университети, Вильнюс бизнес коллежи, “Kardiolita” клиникаси вакиллари ўз ҳамкорлик йўналишлари бўйича тақдимотлар ўтказди.

Мамлакатимизда литвалик сармоядорлар иштирокида 14 корхона ташкил этилган бўлиб, улар кимё, озиқ-овқат, қурилиш, фармацевтика, сайёҳлик соҳаларида фаолият кўрсатмоқда. 2019 йилнинг 9 ойида Ўзбекистон – Литва савдо айланмаси 362,1 миллион АҚШ долларини ташкил этган. Аммо бу икки мамлакат салоҳиятига мос эмас.

Бизнес учрашувда икки томонлама савдо айланмаси ҳажмини ошириш, етказиб берилаётган маҳсулот ва хизматлар турини кўпайтириш лозимлиги қайд этилди. Ишбилармонларнинг “B2B” форматдаги музокараларида тадбиркорлар ўртасида тўғридан-тўғри алоқаларни йўлга қўйиш масалалари муҳокама қилинди.
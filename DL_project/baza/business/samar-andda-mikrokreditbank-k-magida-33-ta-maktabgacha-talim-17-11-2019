Самарқандда "Микрокредитбанк" кўмагида 33 та мактабгача таълим муассасаси ишга тушди

Мактабгача таълим муассасаси болани билим олишга, дунёқарашини кенгайтиришга хизмат қилади. Унинг тарбиясига, келажак ҳаётига катта таъсир кўрсатади. Зеро, мутахассислар бола тарбияси асоси 7 ёшгача бўлган давр, дея бежизга таъкидлашмайди. 

Шундан ҳам англаш мумкинки, болалар тарбиясида мактабгача таълимнинг ўрни қанчалик аҳамиятли. Бугунги кунда интеллектуал ривожланган, ақлий ҳамда жисмоний кўникмалари шаклланган ҳамда билим олишга, яхши мутахассис кадр бўлишга иштиёқи баланд ёшларни тарбиялашнинг бирламчи ҳамда асосий босқичи мактабгача таълим муассасаларида амалга оширилмоқда.

Маълумотларга кўра, юртимизда жорий йилнинг биринчи ярмида мактабгача ёшдаги болаларни боғчага қамраб олиш кўрсаткичи 40,5 фоизни ташкил қилган. Мактабгача таълим муассасалари сони эса 2018 йилдагига нисбатан қарийб икки баробар кўпайиб, 9 минг 774 тага етган. Давлат мактабгача таълим муассасалари билан бир қаторда, давлат шериклик асосидаги ва хусусий мактабгача таълим муассасалари сони ҳам ортиб бораётгани диққатга сазовор. Лекин бу рақамларни эҳтиёжни тўлиқ қоплайдиган даражада, дея олмаймиз. Чунки ҳали ҳам фарзандини боғчага жойлаштириш учун навбат кутаётган ота-оналар кам эмас. Шу боис сўнгги пайтларда юртимизда бу масалага жиддий эътибор қаратилиб, мавжуд муаммоларни бартараф этиш чоралари кўриляпти. Бунда Мактабгача таълим вазирлигининг ташкил этилиб, соҳа ривожига ҳисса қўшувчи бир қатор ҳужжатлар қабул қилингани айни муддао бўлаётир.

Президентимизнинг 2018 йил 5 апрелдаги “Мактабгача таълим тизимини янада рағбатлантириш ва ривожлантириш чора-тадбирлари тўғрисида”ги, Вазирлар Маҳкамасининг 2018 йил 19 майдаги “Мактабгача таълим соҳасида давлат-хусусий шерикчилик муносабатларини янада рағбатлантириш чора-тадбирлари тўғрисида”ги ҳамда 2018 йил 25 июндаги “Мактабгача таълим соҳасида давлат-хусусий шерикчиликни ривожлантириш учун шароитлар яратиш тўғрисида”ги қарорлари шулар жумласидандир. 

Эътиборлиси, мазкур жараёнда молия муассасалари ҳам фаол иштирок этмоқда. Хусусан, мазкур қарорлар ижросини таъминлаш ҳамда халқимиз учун қулай шарт-шароитлар яратиш мақсадида “Микрокредитбанк“ акциядорлик тижорат банки томонидан жорий йилнинг ўтган даврида биргина Самарқанд вилоятида МТМ бўйича 78 та лойиҳага 100 миллиард сўмга яқин кредитлар ажратилган. Натижада ҳозирга қадар ҳудудда 33 та мактабгача таълим муассасаси фойдаланишга топширилди. Энг муҳими, бу билан 3 мингга яқин болажонлар мактабгача таълим тизимига қамраб олинди. 

— Айни пайтда бизда 160 нафар бола тарбияланмоқда, — дейди Самарқанд вилояти Оқдарё туманидаги “Миллат хазинаси“ номли МТМ мудираси Дилфуза Маърупова. — Яқин атрофда бундай муассасалар жуда камлиги сабаб ота-оналар узоқ бўлса-да, бизга ишониб олиб келишмоқда. Муассасамизда 3 ёшдан 7 ёшгача бўлган болаларга рус, инглиз, француз тиллари ўргатилади. 

Шунингдек, болаларга хос турли тўгаракларимиз мавжуд. Болажонларимизга ҳар кунлик соғлом ва баланслаштирилган рацион асосида беш маҳал овқат берилади. Ота-оналар бу каби шароитларни кўриб мамнун бўлишмоқда. Бизга, қолаверса, қишлоқ аҳлига мана шундай қулайлик яратилишида “Микрокредитбанк”нинг ҳам муносиб ҳиссаси бор, албатта. Зотан, биномиз қад ростлашида ушбу банкнинг молиявий кўмаги асқотди. 

Самарқанд вилоятининг Пайариқ туманида ҳам “Микрокредитбанк” АТБнинг молиявий кўмагида “Манзурабону” номли 150 ўринга мўлжалланган рус ва инглиз тилига ихтисослаштирилган мактабгача таълим муассасаси иш бошлади. Мазкур боғчада тарбияланаётган ёшларга гимнастика, каратэ, рақс, пианино тўгараклари, шунингдек, футбол машғулотлари олиб борилмоқда. 

Умуман олганда, бугунги кунгача “Микрокредитбанк” АТБ томонидан молиялаштирилган мактабгача таълим муассасалари салкам 3 мингта болаларни қамраб олган бўлса, босқичма-босқич яна 45 та МТМ лойиҳаси ишга тушилгач, жами 7 мингдан ортиқ болалар мактабгача таълим тизимига жалб этилади. 

“Микрокредитбанк” мактабгача ёшдаги болаларнинг ҳар томонлама интеллектуал, ахлоқий, эстетик ва жисмоний ривожланиши йўлида шарт-шароитлар яратиб, мамлакатимизнинг келажакдаги истиқболи порлоқ бўлишига ўз ҳиссасини қўшиб бораверади. 

Банк ахборот хизмати

Реклама ҳуқуқи асосида
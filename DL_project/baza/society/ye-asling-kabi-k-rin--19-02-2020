“Ё аслинг каби кўрин...”

Кўниё – бугунги Туркия Республикасининг кўҳна ва навқирон шаҳарларидан бири. Икки ярим миллиондан ортиқ аҳоли истиқомат қиладиган бу шаҳар ўтмиш ва бугуннинг, тарихийлик ва замонавийликнинг Шарқ ва Ғарбнинг кўпгина жиҳатларини ўзида мужассам этганини кўриш мумкин.

Бироқ, бу гўзал кентдаги энг гавжум, серфайз ва мунаввар маскан Мавлоно Жалолиддин Румий мақбараси десак, муболаға бўлмас.

БАЛХДАН ТО РУМГАЧА

Мавлоно Жалолиддин Румий, маълумотларга кўра, 1207 йилда ҳозирги Афғонистон ҳудудидаги Балх шаҳрида таваллуд топган. Ул зот она томонидан буюк саркарда Хоразмшоҳлар авлодидан бўлганлар. Оталари Баҳоуддин Валад ўз замонасининг етук донишманди, фиқҳ ва тасаввуфнинг зукко намояндаларидан эди.

Ўша пайтда юртда ҳукм сурган сиёсий беқарорлик, шунингдек, Шарқдан бостириб келаётган мўғуллар таъқиби бу оилани муҳожирликка ундади. Баҳоуддин Валад ўз оиласини олиб, ҳаж зиёрати баҳонасида Румга кўчиб кетишади. Йўлда уларга буюк мутафаккир Фаридуддин Аттор дуч келади. Бу пайтда Жалолиддин ўн-ўн икки ёшлар чамасидаги ўсмир эди. Улуғ мутафаккир ёш Жалолиддинни кўра солиб, унинг буюк инсон бўлиб етишишини каромат қилган ва унга оқ фотиҳа берган эканлар.

1220 йилда бўлғуси мутафаккир ўз оиласи билан Кичик Осиёдаги Кўнё шаҳрига келади. Аввал шу ерда, кейин Ҳалаб, Дамашқ ва Бағдоддаги мадрасаларда таҳсил олади ва талабаларга сабоқ берадилар.

Румийнинг камолот чўққисини забт этишида ўз замонасининг буюк алломаларидан бири шайх Шамс Табризий билан учрашувлари жуда катта аҳамият касб этади. Бу тарихий воқеа милодий 1244 йилнинг кеч куз ойларида Кўнё шаҳрида юз беради.

“БУНИ ЗАВҚИ ҲОЛ ДЕРЛАР!”

Ҳазрат Навоий «Насоиймул-муҳаббат» асарида Румий ва Табризий учрашувини қуйидаги ривоят билан боғлайдилар: Мавлоно Румий Кўнёда бир ҳовуз бўйида кўп китобларни мутолаа қилиб ўтирганида, Шамс Табризий бир дарвеш қиёфасида ул зотнинг ёнларига келадилар ва «бу қандай китоблар?» деб сўрайдилар. Шунда мавлоно «бу қийлу қолдир, бу билан сенинг нима ишинг бор» дея танбеҳ берадилар. Шамс Табризий бу китобларни олиб, ҳовузга ташлайдилар. Румий ғазаб ила қўзғолиб, «нима қилиб қўйдинг, бу китобларнинг кўпчилиги отамдан менга ёдгор бўлиб қолган эди, энди уларни қандай топаман» дея фарёд соладилар. Шамс Табризий ҳамма китобларни қуп-қуруқ ҳолатда сувдан чиқариб берадилар. Румий ҳайратланиб, «бу не синоатдур» дея сўрайдилар. Табризий «Буни завқи ҳол дерлар, бу билан сенинг не ишинг бор» дея жавоб қайтарадилар. Шундан сўнг бу икки буюк зот ўртасида унсият юзага келади.

ИККИ ДЕНГИЗ ТУТАШГАНДА...

Чиндан ҳам Шамс Табризий ва Жалолиддин Румий ўртасидаги самимий дўстлик, устоз ва шогирдлик муносабатлари улуғ мутафаккир ҳаёти ва ижодида катта бурилиш ясади. Ул зот Табризийдан тасаввуф, диний ва дунёвий илмларни пухта ўрганди. Румий ўз устозларига шу қадар ихлос қўйган эдики, ҳатто ўз ғазалларида ҳам унинг тахаллусини қўллай бошлайди. Шу боис Румийнинг шеърий тўплами «Девони Шамс Табризий» номи билан шуҳрат қозонган.

Устоз ва шогирд орасидаги муносабатлар Румийнинг издошлари, мухлисларига унча ёқмасди. Улар устоз ва шогирдни бир-биридан узоқлатишга ҳаракат қила бошлайдилар. Алалоқибат, Шамс Табризий айрим ғаламис кимсаларнинг босими остида Кўнёни тарк этади. Баъзи маълумотларга кўра, Табризий Кўнёда хоинона ўлдирилган, бошқа тарихчилар фикрича, Табризга қайтиб умрларининг охиригача ўша ерда яшаган.

Бироқ, Кўнёда, Мавлоно турбаси яқинидаги бир мақбарани ҳам Шамс Табризийга нисбат беришади.

“АСЛИМ ТУРКДУР, АГАРЧИ...”
Жалолиддин Румий номи бугунги кунда нафақат Шарқ, балки Ғарб маънавий оламида ҳам яхши маълум. Ул зотнинг адабий мероси ўз даврида Жорж Гордон Байрон, Фридрих Шиллер, Иоган Вольфганг Гёте, Александр Сергеевич Пушкин сингари шоир ва мутафаккирлар ижодига ҳам катта таъсир ўтказган.

Шоирнинг бадиий мероси турли тилларга таржима қилинган. Ул зот ўз асарларида бағрикенгликни, олижанобликни, теран тафаккурни, поклик ва меҳр-оқибатни тараннум этганлар. Хусусан, “Ичиндаги ичиндадур”, “Маснавийи маънавий” сингари асарлари дунёнинг ўнлаб тилларига таржима қилинган. Гарчи Мавлоно ўз асарларини асосан форсийда битган бўлса-да, у ўзининг туркий қавмга мансуб эканларини ҳар доим фахру ифтихор билан эътироф этиб келганлар:

Бу элда мени ёт киши ўйламагил,

Гар кўйингиз ичра мен тутубмен манзил,

Боққил юзума, душман эмасдур, деб бил,

Аслим туркдур, агарчи ҳиндийдур тил.

Умуман олганда, Румий ҳазратларининг асарлари фақат бир қавм ёки миллатга эмас, бутун башариятга дахлдордир. Ул зот диний, ирқий, миллий, ақидавий тафовутларга қарши ўзларининг чуқур фалсафий мушоҳадалари, ўлмас байтлари билан муросасиз курашганлар.

Мо барои васл кардан омадем,

На барои фасл кардан омадем, -

Яъни, биз айирмоқ учун эмас, бирлаштирмоқ учун келганмиз, деган ўткир фикрлари ҳам аллома таълимотининг мазмун-моҳиятини ўзида акс эттиради.

УЙҒОҚ РУҲЛАР МАСКАНИ

Мавлон Румий мақбараси эртаю кеч дунёнинг турли бурчакларидан келган зиёратчилар билан гавжум. Мазкур ёдгорлик мажмуаси Мавлононинг ҳаётлик чоғида макон тутган хонақоҳлари, музей, масжид ва мақбарани ўз ичига олади. Мақбарага кираверишда ҳазрати Жомийнинг бу маскан хусусидаги бир байти дарж этилган:

Каъбатул-ушшоқ бошад ин мақом,

Ҳар ки ноқис омад, инжо шуд тамом.

(Бу маскан ошиқларнинг каъбасидир, бу ерга кимки нуқсон ва қусурлар билан кириб келса, барчасидан халос бўлади).

Бу нурли масканга қадам қўйишинигз билан чиндан бутун борлиғингизни ажиб бир тароват қамраб олади. Махсус карнайлардан таралаётган ҳазин най наволари руҳингизга оҳиста киради. Беихтиёр Мавлононинг ўлмас мисралари ёдга тушади:

Тингла, най андоқ ҳикоятлар қилур,

Айрилиқлардан шикоятлар қилур...

Мажмуани кезаркансиз, ҳар қадамда бир ҳикмат мағзини чаққандек бўлаверасиз. Музей экспонатлари орасида Мавлоно Румийга тегишли бўлган шахсий ашёлар, қўлёзмалар, кийим-кечакларни ҳам учратиш мумкин. Бу даргоҳни ихлос билан зиёрат қилар экансиз, шу атрофда баайни буюк мутафаккирнинг пок, уйғоқ руҳи кезиб юргандек туюлади...


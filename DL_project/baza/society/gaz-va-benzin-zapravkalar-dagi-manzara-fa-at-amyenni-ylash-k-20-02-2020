Газ ва бензин “заправкалар”даги манзара: фақат ҳамённи ўйлаш керак эмас...

Ўзбекистон Республикаси Вазирлар Маҳкамасининг 2019 йил 21 сентябрдаги «Йўлбўйи ва туристик инфратузилмани янада ривожлантириш чора-тадбирлари тўғрисида»ги қарори аҳоли ва туристлар учун қўшимча қулайликлар яратиш, истеъмолчилар ҳуқуқларини ҳимоя қилиш, атомобилларга газ тўлдириш компрессор ва газ қўйиш станциялари ҳамда ёқилғи қуйиш шохобчаларини замон талабларига мувофиқ жиҳозлаш, мослаштиришни талаб қилади. 

Тўғри, айрим жойларда қарор ижроси доирасида шаҳарсозлик нормалари ва қоидалари талабларига жавоб берадиган қатор қулайлик ҳамда имкониятлар яратилди. Лекин ҳамма жойда ҳам бу борада олиб борилаётган ишлар кўлами талабга жавоб бермайди.

Фарғона шаҳридаги “Ўрмончилар” кўчасида фаолият кўрсатиб келаётган “Kuch. кo” масъулияти чекланган жамиятнинг автомобилларга ёқилғи қуйиш шохобчасида ҳайдовчи ва йўловчилар учун зарур бўлган оддий шароит йўқ. Ўнқир-чўнқирликдан иборат кириш йўлаклари таъмирга муҳтож. Санитария-гигиена тармоқларидаги тартибсизлик, ахлатлар уюми дилни хуфтон қилади. Шохобча хавфсизлиги учун муҳим бўлган, ёнғинга қарши курашиш жиҳозларининг яроқлилик муддати ўтиб бўлган, ўт ўчириш жиҳозлари абгор ҳолга келиб қолган.

Фарғона туманидаги “Мустақиллик шукронаси” кўчасида жойлашган “Ишончгаз сано сервис” масъулияти чекланган жамиятига қарашли автомобилларга газ тўлдириш компрессор станциясига кириб борар эканмиз, қорли кунда очиқ майдонга совуқдан дирдираб, ер депсиниб ўтирган кишилар ҳаракати эътиборимизни тортди.
– Водилдан қайтяпмиз, автобусимиз газ қуйгани кириб кетган, – дейди марғилонлик Муродил Қосимов. – Йўловчилар учун кутиш зали, тез овқатланиш шохобчалари йўқ, санитария-гигиена тармоқлари фақат хизмат кўрсатувчи ходимлар учун ишлаяпти.

Дарҳақиқат, “Ишончгаз сано сервис” масъулияти чекланган жамиятига қарашли мазкур шохобча кўпдан буён фаолият кўрсатиб келади. Лекин йўловчилар учун оддий шарт-шароитларнинг йўқлиги аҳолининг ҳақли эътирозига сабаб бўлмоқда.
– Кутиш зали, тез овқатланиш шохобчалари фаолиятини йўлга қўйиш мақсадида ер майдони ажратиб беришларини сўраб туман ҳокимлигига мурожаат қилганмиз, – деди жамият раҳбари Баҳромжон Аббосов. – Бу масалада аниқ ечим топилгани йўқ. Ҳозирда бепул “wi-fi” зоналари ҳамда санитария-гигиена тармоқлари фаолиятини йўлга қўйиш ишларини поёнига етказяпмиз.

Қизиқ. Газ қуйиш компрессор станциясида шунча бўш жой турганда улар “ҳокимиятдан ер сўраган”миш. Баҳона ҳам эви биланда!

Фарғона тумани “Ўрикзор” кўчасида жойлашган “Фарғонаметангаз” масъулияти чекланган жамиятига қарашли газ қуйиш станциясида ҳам йўловчилар учун етарли қулайлик ва имконият яратиб берилмаган. Жумладан, очиқ айвондан иборат кутиш жойидаги санитария-гигиена жиҳозлари талабга жавоб бермайди. Қолаверса, аёллар ва ногиронлар учун хизмат кўрсатувчи хоналар қулфлаб қўйилибди...

Олтиариқ туманидаги “Фарғонаэнергогаз” масъулияти чекланган жамиятига қарашли газ тўлдириш компрессор станциясида йўловчилар учун керакли бўлган шароитлар яратиш ишлари поёнига етмай қолган. Хусусан, ногиронлар учун зарур бўлган санитария-гигиена тармоқлари қуриш йўлида бошланган ишлар чала қолган. Фарғона – Қўқон катта автомобил йўли бўйида жойлашган мазкур тармоққа ногиронлиги бўлган аҳоли, туристлар келиб қолса, қай аҳволга тушади? Устига-устак, санитария-гигиена хизматлари учун “хизмат ҳақи” олинаётганлигини қандай изоҳлаш мумкин? Шохобча мутасаддилари бепул “wi-fi” зоналари ташкил этишни хаёлига ҳам келтирмаган кўринади. Бу борадаги саволимизга бош ҳисобчи Алёржон Абдупаттоев лўнда қилиб жавоб берди: “Ҳаммасини энди қиламиз”.

Фарғона туманидаги “Муродобод – Фарғона” масъулияти чекланган жамиятига қарашли автомбилларга ёқилғи ва газ қуйиш станциясида ҳам йўловчилар учун кутиш жойлари, тез овқатланиш шохобчалари, бепул “wi-fi” зоналари ташкил этиш билан боғлиқ ишлар ҳануз поёнига етмаган.
АГТКС, АГҚС ва АЁҚС ҳудудида қонун ҳужжатлари талабларига мувофиқ савдо шохобчалари, маиший хизмат кўрсатиш шохобчалари, тез овқатланиш шохобчалари ва бепул wi-fi зоналари ташкил қилишга эътиборсизлик ярашмайди. Зеро, бу жойлардаги шароит ва қулайликлар сифатли хизмат кўрсатишда ҳам муҳим аҳамиятга эгадир.
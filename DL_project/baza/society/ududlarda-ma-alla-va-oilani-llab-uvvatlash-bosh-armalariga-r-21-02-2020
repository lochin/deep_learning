Ҳудудларда Маҳалла ва оилани қўллаб-қувватлаш бошқармаларига раҳбарлар тайинланди

Бухоро вилояти фаолларининг йиғилиши бўлиб ўтди. Унда вилоятдан Олий Мажлис Сенатига сайланганлар, халқ депутатлари вилоят Кенгаши депутатлари, туман ва шаҳарларнинг тўртта сектор раҳбарлари, вилоят ҳокими ўринбосарлари, ҳуқуқ-тартибот идоралари, жамоат ташкилотлари мутасаддилари ҳамда ОАВ вакиллари иштирок этди. 

Йиғилишни вилоят ҳокими Ўктам Барноев бошқариб борди. Тадбирда таъкидланганидек, Президент Шавкат Мирзиёевнинг жорий йил 18 февралда қабул қилинган “Жамиятда ижтимоий-маънавий муҳитни соғломлаштириш, маҳалла институтини янада қўллаб-қувватлаш ҳамда оила ва хотин-қизлар билан ишлаш тизимини янги даражага олиб чиқиш чора-тадбирлари тўғрисида”ги фармонига мувофиқ, Маҳалла ва оилани қўллаб-қувватлаш вазирлиги ташкил этилди. 

Янги тузилмага кўра, вазирликнинг ҳудудий бошқарма ва бўлимлари бошлиқлари ҳоким ўринбосари ҳисобланади. 

Фармон талабларидан келиб чиқиб, йиғилишда ташкилий масала кўрилди. Шу пайтгача Когон тумани ҳокими вазифасида ишлаб келаётган Йўлдош Жумаев Бухоро вилояти ҳокимининг ўринбосари – Маҳалла ва оилани қўллаб-қувватлаш бошқармаси бошлиғи этиб тайинланди. 

Шунингдек, бошқарма бошлиғининг Хотин-қизлар ижтимоий-сиёсий фаоллигини ошириш бўйича биринчи ўринбосари этиб, ҳозиргача Бухоро тумани ҳокими ўринбосари, хотин-қизлар қўмитаси раиси лавозимида ишлаб келган Дилфуза Мустафоева, бошқарма бошлиғининг Хавфсиз маҳалла фаолиятини ташкил этиш ва мувофиқлаштириш бўйича ўринбосари этиб, вилоят ички ишлар бошқармаси ҳуқуқбузарликлар профилактикаси бошқармаси бошлиғи Жонибек Болтаев ҳамда бошқарма бошлиғининг Кексалар ва фахрийларни қўллаб-қувватлаш ва ижтимоий фаоллигини ошириш бўйича ўринбосари этиб, ҳозиргача “Нуроний” жамғармаси вилоят бўлими раҳбари лавозимида фаолият юритган Самойиддин Ҳусенов тайинланди. 

Йиғилишда вилоят ҳокими ўринбосари – хотин-қизлар қўмитаси раиси вазифасида ишлаб келган Феруза Иброҳимова вилоят ҳокимининг маънавий-маърифий ишлар самарадорлигини ошириш, Давлат тили тўғрисидаги қонун ҳужжатларига риоя этилишини таъминлаш масалалари бўйича маслаҳатчиси лавозимига тайинланганлиги маълум қилинди. 

*** 

Маҳалла ва оилани қўллаб-қувватлаш вазирлиги Навоий вилояти бошқармасига ҳам раҳбарлар тайинланди. 

Вилоят ҳокими ўринбосари – Маҳалла ва оилани қўллаб-қувватлаш бошқарма бошлиғи лавозимига Ўроқов Азамат Шодиевич тайинланди. 

Тайинлов доирасида вилоят ҳокими ўринбосари, хотин-қизлар қўмитаси раиси лавозимида ишлаб келган Содиқова Насиба Халиловна бошқарма бошлиғининг хотин-қизларнинг ижтимоий-сиёсий фаоллигини ошириш бўйича биринчи ўринбосари, Адизов Умиджон Хасанович бошқарма бошлиғининг хавфсиз маҳалла фаолиятини ташкил этиш ва мувофиқлаштириш бўйича ўринбосари, Исоков Нормурод Исроилович эса кексалар ва фахрийларни қўллаб-қувватлаш ва ижтимоий фаоллигини ошириш бўйича ўринбосари лавозимига тайинланди. 

*** 

Хоразм вилояти ҳокимлигида ҳам қатор масъуллар иштирокида йиғилиш бўлди. Унда Саъдуллаев Жаҳонгир Қўшназарович Хоразм вилояти ҳокимининг ўринбосари — Маҳалла ва оилани қўллаб-қувватлаш бошқармаси бошлиғи лавозимига тайинланди. 

Ж.Саъдуллаев ўзининг меҳнат фаолиятида давомида Ички ишлар органларида масъул лавозимларида самарали меҳнат қилган, ушбу лавозимга тайинлангунга қадар вилоят Ички ишлар бошқармаси бошлиғининг жамоат тартибини сақлаш бўйича ўринбосари лавозимида ишлаб келган. 

Шу билан бирга, Хоразм вилояти Маҳалла ва оилани қўллаб-қувватлаш бошқарма бошлиғининг ўринбосарлари ҳам тайинланди. 
Бошқарма бошлиғининг биринчи ўринбосари лавозимига Қурбанбоева Гулсара Аҳмедовна ҳамда бошқарма бошлиғи ўринбосарлари лавозимига Рахимов Сардорбек Қабулович ва Жуманиязов Маткаримлар тайинланди. 

Йиғилишни вилоят ҳокими Фарҳод Эрманов бошқариб борди. 
Коронавирус ўчоғидан қайтган юртдошларимиз билан эксклюзив суҳбат
Хитойнинг Ухан шаҳрида пайдо бўлган ва кейинчалик айрим мамлакатларга тарқалган коронавирус инфекцияси дунё халқларини ташвишга солмоқда. 

Ўзбекистонда коронавирус инфекциясига қарши профилактик тадбирлар халқаро тиббий-санитария талаблари асосида амалга оширилмоқда. Санитария-эпидемиологик осойишталик агентлиги томонидан Россиянинг «Роспотребнадзор» хизмати тақдим этган коронавирус диагностикуми олиб келиниб марказий ва ҳудудий вирусологик лабораторияларга тақсимлаб берилган, барча ҳудудий лабораторияларда ПЦР ёрдамида коронавирусни текшириш йўлга қўйилган. 

4-5 февраль кунлари чартер рейслар орқали Ухан шаҳри ва Хитойнинг бошқа ҳудудларидаги Ўзбекистон фуқаролари юртимизга олиб келиниб, махсус тайёрланган тиббиёт муассасаларига жойлаштирилган эди. 

– Уханда коронавирус тарқалгани ва одамлар вафот этаётгани ҳақидаги хабарларга аввал унчалик аҳамият бермадим, – деди Чжэнчжоу шаҳридаги университет талабаси Камолиддин Зулфиқоров. – Аммо касаллик тез тарқалаётганини, мен ўқиётган шаҳарга ҳам етиб келганини эшитиб, ота-онам, қариндош-уруғларим хавотир олаётганини сезиб юртимизга қайтишга ошиқдим. Хитой аэропортида йўловчилар қаттиқ текширувлардан ўтказилаётгани, айримларини кўз ўнгимда махсус машинага солиб олиб кетишаётганининг гувоҳи бўлдим. Бу албатта одамни бироз эсанкиратиб қўяркан. Самолётдаги махсус тайёргарлик жараёнини кўриб эса энди бизни 14 кун давомида бир хонага қамаб қўйишса керак, дея ўйладим. Ўзимни худди жамиятдан ажралиб қоладигандек ҳис қилдим. Ҳаммаси яхши бўлди. 

– Тошкент вилояти Қибрай туманида жойлашган «Энергетиклар сиҳатгоҳи»да бизни шифокорлар очиқ чеҳра билан кутиб олди, – деди Янчжоу университети талабаси Сарвиноз Ҳасанова. – Келишимиз биланоқ барчамиз тиббий кўрикдан ўтдик, керакли таҳлил намуналари олинди. Бу ердаги шароит аъло даражада экан. Уч маҳал иссиқ овқат, витаминларга бой маҳсулотлар истеъмол қилдик. Турли спорт мусобақалари, дискотекалар ташкил этилди. Виртуал оламдан узоқлашиб, мароқ билан китоблар ўқидик. Қисқа фурсатда бизга меҳр кўрсатган, ғамхўрлик қилган тиббиёт ходимлари билан қадрдон бўлиб қолдик, дўстлар орттирдик. 

«Энергетиклар сиҳатгоҳи» МЧЖ директори Саъдулла Рўзметов ҳам 14 кун давомида керакли мутахассислар билан биргаликда карантинда, Хитойдан келган фуқароларимиз хизматида бўлди. 

– Карантинда биринчи марта бўлишим, – дейди С.Рўзметов. – Бошқа хизматчиларда бўлгани каби менда ҳам бошида бироз ҳадиксираш бор эди. Аммо бир-икки кун ўтиб, йигит-қизларнинг умумий ҳолатини кузатиб, уларнинг соғлом эканига ишонч ҳосил қила бошладик. Карантин давомида ушбу фуқароларимиз ҳар куни икки маҳал тиббий кўрикдан ўтказиб турилди. Карантиннинг охирги кунида талабалар, ишчи-ходимларимиз, жами 250 одамдан таҳлил натижалари олинди. Уларнинг ҳеч бирида коронавирус касаллиги аниқланмади. Бундан жуда хурсандмиз. 

14 кун давомида карантинда сақланган 206 ҳамюртимиз бугун оиласи бағрига қайтди. 

– Очиғи, Хитойда коронавирус инфекцияси тарқалганини эшитибоқ Янчжоу шаҳрида ўқийдиган қизимдан хавотир ола бошладим. Касаллик унга ҳам юқиб қолса-чи, дея қайғурдим, – деди жиззахлик Шарофат Ҳасанова. – Ҳукуматимиз томонидан махсус рейслар ташкил қилинишини эшитиб, кўнглим ёришди. Қизим юртимизга келгач, хотиржам бўлдим. Видеомулоқотларда сиҳатгоҳдаги шарт-шароитларни кўриб жуда хурсанд бўлдим. Фарзандларимизга шунчалик ғамхўрлик кўрсатиб, эсон-омон бағримизга қайтаргани учун Президентимизга барча ота-оналар номидан миннатдорлик билдираман. 

...Карантинда сақланган фуқароларни кузатиш жараёни. Талаба-ёшлар кўзидаги соғинч, қувонч, шукроналик, миннатдорлик туйғулари беихтиёр бизга ҳам ана шундай кайфият берди. 

“Келгусида олий ўқув юртларини тамомлаб, юртимизга яхши мутахассис бўлиб қайтамиз ва Ватанимиз тараққиёти учун бор куч-ғайратимиз билан хизмат қиламиз!". Ўзбек, рус, инглиз, хитой тилларида билдирилган ушбу миннатдорлик сўзлари оталарча ғамхўрликни ҳис қилган 206 талабанинг Президентимизга ёзган ташаккурномасида битилган. Шу юртда туғилган, меҳр, эътиборни ҳис этган, қийин вазиятда қўллаб-қувватланган ёшларнинг қалб тубидан чиққан ушбу сўзларни эшитиб, кўзимизга ёш инди. 
​Президентимиз фармон ва қарори ижросида қадриятларимизга таянамиз


Мамлакатимизда амалга оширилаётган туб ислоҳотлар янги босқичга кўтарилмоқда. Бу ислоҳотлар жараёни эса жамиятда ижтимоий-маънавий муҳитни янада янгилаш, қонун устуворлигини таъминлашда аҳолининг турли қатламларини янада жипслаштириш заруратини келтириб чиқармоқда. Бу масалада маҳалла институтининг роли муҳимдир. 

Давлатимиз раҳбари томонидан қабул қилинган “Жамиятда ижтимоий-маънавий муҳитни соғломлаштириш, маҳалла институтини янада қўллаб-қувватлаш ҳамда оила ва хотин-қизлар билан ишлаш тизимини янги даражага олиб чиқиш чора-тадбирлари тўғрисида”ги фармон ҳамда “Ўзбекистон Республикаси Маҳалла ва оилани қўллаб-қувватлаш вазирлиги фаолиятини ташкил этиш тўғрисида”ги қарор бугун юзага келган шу эҳтиёжни қондиришга қаратилган. 

Юртимизда охирги йилларда гарчи Халқ қабулхоналари ташкил қилиниб, уларга аҳолининг мурожаатлари сони ортиб бораётган бўлса-да, уларни юзага келтираётган муаммоларнинг биргаликда баҳамжиҳат ўрганиб чиқилиши, уни фуқароларнинг ўзини-ўзи бошқарадиган органларида муҳокама қилиниши ва лозим бўлса, ҳар бир фуқаронинг ўзи масала кўтариб юрмасдан айрим умумжамоавий масалаларни маҳалла раиси ёки уларнинг бирор бир вакили халқ номидан давлат органларига баён қилиши каби баҳамжиҳатлик шакллангани йўқ. 

Бунинг асосий сабабларидан бири фуқаролар йиғинларига уларнинг асосий фаолиятига хос бўлмаган ишлар юклатилиб, улар ўз вазифаларидан четлашиб кетаётган ҳолатлар учраётганлигидир. 

Юқорида қайд этилган ҳужжатлар эса айнан ана шу муаммоларнинг бартараф этилиши учун асос бўлиб ҳисобланади. Бу фармон ва қарор машҳур оққуш, чўртанбалиқ ва қисқичбақа ҳақидаги масалда баён қилинган каби ҳолатнинг олдини олишга олиб келади. Чунки унинг мақсади аҳоли осойишталигини таъминлаш, ҳуқуқбузарликларнинг барвақт олдини олиш, маҳаллани жиноятчиликдан холи ҳудудга айлантиришда фуқароларнинг ўзини ўзи бошқариш органлари роли ва мавқеини янада ошириш, уларнинг давлат ва жамоат ташкилотлари, шунингдек, профилактика инспекторлари билан биргаликдаги фаолиятини самарали ташкил этишдан иборат. 

Жамиятда тинчлик ва осойишталикни таъминлаш учун маҳалланинг ички ишлар органлари, бошқа давлат идоралари ва жамоат ташкилотлари билан ҳамкорлигини йўлга қўйиш ўта муҳимдир. Ҳужжатда фуқароларнинг ўзини ўзи бошқариш органлари ходимлари ва ички ишлар органлари таянч пункти профилактика инспекторларининг роли ва мавқеини янада ошириш, маҳалла тизими ходимлари меҳнатини муносиб баҳолаш, моддий-техника таъминотини яхшилаш ва улар фаолиятига замонавий ахборот-коммуникация технологияларини жорий этиш масалалари кўзда тутилган. 

Ана шу мақсадларни амалга ошириш учун тизимли равишда иш ташкил қилиниши ва бу ўта жиддий кенг қамровли вазифалар нодавлат тизимнинг қўлидан келавермаслиги кундай равшан масаладир. Шунинг учун ҳам уларни давлат органи томонидан амалга оширилиши ва давлат сиёсатининг устувор масаласи бўлиши шарт. Ҳужжатларга кўра, Ўзбекистон Республикаси Маҳалла ва оилани қўллаб-қувватлаш вазирлиги ташкил этилиши айни муддао бўлди. 

Фармон ва қарорнинг ўзига хос жиҳатларидан бири – фуқароларнинг ўзини ўзи бошқариш органлари фаолиятини қўллаб-қувватлаш, маҳалла тизимини ривожлантиришнинг узоқ, ўрта ва қисқа муддатли стратегиясини ишлаб чиқиш ва амалиётга татбиқ этиш вазирликнинг асосий вазифаси қилиб белгиланганидир. Энди фуқароларнинг ўзини ўзи бошқариш органларига самарали фаолият олиб бориши учун зарур шароитлар яратиш, қонун ҳужжатлари билан берилган ваколатларини амалга оширишда ҳар томонлама кўмаклашиш, уларнинг ҳуқуқ ва қонуний манфаатларини ҳимоя қилиш аниқ бир давлат тизими – вазирлик томонидан амалга оширилади. Бу дегани, жамиятда қонун устуворлигини таъминлаш ва ҳуқуқбузарликларнинг олдини олиш масалаларида ички ишлар органлари, бошқа давлат идоралари ва жамоат ташкилотларининг ўзаро ҳамкорлигини мустаҳкамлаш, халқимиз ибораси билан айтганда – бошини қовуштириш осонлашади. 

Барчамизга аёнки, халқимизда ҳали давлат органларига таяниш, давлатнинг таъсирчан чораларига ишониш, давлат бошқаруви механизмларидан фойдаланиш стереотиплари жуда кучли. Шундай экан, бугунги ўта жид 

дий даврда, халқимизнинг ислоҳотлардан катта умид кутиб турган вақтда фуқаролар ўзини ўзи бошқариш органларининг жамиятдаги ўрни ва ролини кучайтириш, уларнинг аҳоли муаммолари билан ишлаш ва таъсирчан жамоатчилик назоратини амалга оширишдаги мавқеини юксалтириш орқали жамият ва давлат ҳамкорлиги ўрнатилади. Ўйлаймизки ташкил этилган вазирлик айнан ана шу вазифаларни амалга оширади. 

Ўзбекистон Республикаси Вазирлар Маҳкамаси ҳузуридаги “Оила” илмий-амалий тадқиқот марказининг ҳудудий бўлинмалари тугатилиб, “Маҳалла ва оила” илмий-тадқиқот институти ташкил этилиши, Ўзбекистон Хотин-қизлар қўмитаси, Фуқароларнинг ўзини ўзи бошқариш органлари фаолиятини мувофиқлаштириш бўйича республика кенгаши, “Нуроний” жамғармаси тугатилиши муносабати билан уларнинг балансида бўлган бинолар, воситалар ва бошқа моддий-техника қимматликларининг Вазирлик, унинг ҳудудий бўлинмалари балансига, тегишли ҳокимликлар балансига ўтказилиши ҳамда тегишинча мазкур масалалар бўйича вазир ўринбосарлари ва бошқармалар, бўлимлар ва уларни бошқарувчи мансабдор шахслар лавозимлари киритилаётганлиги ҳам айни мақсадга мувофиқ деб ўйлаймиз. Чунки, маҳаллаларда ижтимоий-маънавий муҳитни соғломлаштириш, хотин-қизларнинг ҳуқуқлари, эркинликлари ва қонуний манфаатларини ҳимоя қилиш, оилада маънавий-ахлоқий муҳитни шакллантириш, ёлғиз кексалар, ижтимоий ҳимояга муҳтож ва кам таъминланган оилаларга моддий кўмаклашиш, ижтимоий қўллаб-қувватлашни таъминлаш масалалари ягона давлат сиёсатини олиб борувчи орган – вазирлик зиммасига юклатилмоқда. 

Узоқ йиллардан буён ўзимиз яшаб келаётган битта маҳалла ёки қишлоқда мавжуд муаммолар гўё табақалаштирилгандек вазият юзага келиб қолди. Масалан, аёллар томонидан жиноят содир этилса, “аёллар жиноятчилиги” деган мантиқсиз термин ишлатилиб, унинг олдини олиш билан фақат хотин-қизлар қўмитаси, ёшлар ўртасида жиноят содир этилса, муаммолар пайдо бўлса Ёшлар иттифоқи ёки илгариги “Камолотчилар” гўёки “шуғуллангандай” бўлиб келишди. Ваҳоланки ҳуқуқ соҳасида “аёллар жиноятчилиги”, “ёшлар жиноятчилиги” деган тушунчалар мавжуд эмас. Жиноят – ким содир этганидан қатъий назар ижтимоий хавфли қилмиш. У билан махсус давлат органи – ҳуқуқни муҳофаза қилувчи идоралар, масалага яқинроғини айтсак, ички ишлар тизимида профилактика инспекторлари шуғулланади. Аммо унинг олдини олиш, жиноятни келтириб чиқарувчи сабабларни бартараф этиш, соғлом муҳитни шакллантириш масаласи эса жиноят содир этилмасдан олдин шу ҳудудда яшовчи барчанинг, хотин-қизлар, ёшлар, кексалар каби гуруҳларни бирлаштирган ҳолда амалга ошириладиган фаолиятдир. Охирги 20-30 йиллар ичида бу масалаларга мумкин қадар “менга тегишли эмас” қабилида муносабатда бўлиб келдик. Ёши катталар – кексаларга дахлдор муаммолар билан эса ҳеч қандай ваколати бўлмаган “Нуроний” жамғармаси шуғулланиши керак, деган стереотиплар ҳам пайдо бўлди. Бу эса умумманфаат деган тушунчаларимизга, “маҳалла – умумий уйимиз”, ундаги муаммолар ҳам биргаликда, ягона оилада ечилиши кераклиги ҳақидаги қадриятларимизга ҳам путур етишига олиб келди. Натижа эса маълум – “оққуш, чўртанбалиқ ва қисқичбақа” масалининг ҳаётдаги мисолини яратдик. 

Хулоса ўрнида шуни айтмоқчимизки, бугун мамлакатимизда амалга оширилаётган ислоҳотлар самараси бизнинг бирлашувимиз, миллат сифатида якдиллик билан бир ёқадан бош чиқаришимизга боғлиқ. 

“Жамиятда ижтимоий-маънавий муҳитни соғломлаштириш, маҳалла институтини янада қўллаб-қувватлаш ҳамда оила ва хотин-қизлар билан ишлаш тизимини янги даражага олиб чиқиш чора-тадбирлари тўғрисида”ги фармон ҳамда “Ўзбекистон Республикаси Маҳалла ва оилани қўллаб-қувватлаш вазирлиги фаолиятини ташкил этиш тўғрисида”ги қарор айнан маҳаллани, унда яшовчи инсонлар ўз уйларидаги муаммоларни биргаликда бартараф этилишини таъминловчи бир оилага айлантиради, деб ишонамиз. Хоразм воҳасининг ажойиб бир ибораси бор – “оғзибирчилик” бўлган жойда барака бўлади”. Доно халқимиз минг йиллардан буён ана шундай қадриятларини асраб-авайлаб келмоқда. Президентимиз фармон ва қарори ижросида қадриятларимизга таянамиз. 

Шоира УМАРОВА,
Демократия ва инсон ҳуқуқлари
институти директори ўринбосари
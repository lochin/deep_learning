ТАЙИНЛОВ: Сирдарё вилояти ҳокимига янги ўринбосар тайинланди

Гулистон шаҳрида халқ депутатлари Сирдарё вилояти Кенгашининг навбатдан ташқари 3-сессияси бўлиб ўтди. 

Сессияда вилоят Кенгаши депутатлари, вилоят корхона, ташкилот ва муассасалар раҳбарлари, туман ва шаҳарлар ҳокимлари ҳамда Ўзбекистон Республикаси Президентининг Маслаҳатчиси Рустам Сабирович Қосимов иштирок этмоқда. 

Сессияни вилоят ҳокими Ғофиржон Мирзаев очди ва олиб борди. 

Халқ депутатлари вилояти Кенгашининг навбатдан ташқари 3-сессиясида ташкилий масала кўрилмоқда. 

Сессияда Ўзбекистон Республикаси Президентининг Маслаҳатчиси Қосимов Рустам Собирович сўзга чиқди. 

– Ўзбекистон Республикаси Президентининг жорий йил 18 февраль куни “Ўзбекистон Республикаси Маҳалла ва оилани қўллаб-қувватлаш вазирлиги фаолиятини ташкил этиш тўғрисида”ги қарори имзолади, – деди вилоят ҳокими Ғ.Мирзаев. – Қарор билан Ўзбекистон Республикаси Маҳалла ва оилани қўллаб-қувватлаш вазирлиги ҳамда унинг Қорақалпоғистон Республикаси, вилоятлар, Тошкент шаҳар ва туман (шаҳар) бўлинмалари ташкил этилиши белгиланган. 

Бугун сизлар билан Сирдарё вилояти ҳокимининг ўринбосари – маҳалла ва оилани қўллаб-қувватлаш бошқармаси бошлиғини тайинлаш масала юзасидан йиғилганмиз, дея таъкидлади нотиқ. 

Вазирликнинг асосий вазифа ва фаолият йўналишларидан бири жамиятда “Обод ва хавфсиз маҳалла” тамойилининг тўлақонли ва самарали жорий этилишида ҳар томонлама кўмаклашиш, оилалар ва маҳаллалардаги ижтимоий-маънавий муҳитни соғломлаштиришда фуқароларнинг ўзини ўзи бошқариш органлари билан яқин ҳамкорлигини ўрнатиш ҳисобланади. 

– Юқоридагиларни инобатга олиб, мен мазкур лавозимга бугунгача Сирдарё вилояти Боёвут тумани ҳокими лавозимида ишлаб келган Мамадаминов Ўлмасжон Ярмахамматовични номзодини тавсия этаман,. – деди вилоят ҳокими. 

Полковник У. Мамадаминов узоқ йиллар ички ишлар органлари соҳасида, хусусан Боёвут тумани ИИБ бошлиғи, Сирдарё вилояти ИИБ бошлиғининг ўринбосари ва Боёвут тумани ҳокими лавозимларида самарали меҳнат қилиб келди. 

Депутатлар Сирдарё вилояти ҳокимининг ўринбосари – маҳалла ва оилани қўллаб-қувватлаш бошқармаси бошлиғи лавозимига Мамадаминов Ўлмасжон Ярмахамматовичнинг номзоди бир овоздан тасдиқлади. 

Вилоят ҳокимининг ўринбосари – маҳалла ва оилани қўллаб-қувватлаш бошқармаси бошлиғи У.Мамадаминов сессияда сўзга чиқиб, билдирилган бундай юксак ишонч учун барчага самимий миннатдорчилик билдирди ва ишончни оқлаш учун бор куч ғайрати, билимини аямасликка ваъда берди. 

Сессияда Ўзбекистон Республикаси Президентининг Маслаҳатчиси Р.Қосимов ҳамда вилоят ҳокими Ғ.Мирзаев сўзга чиқди. 

Шунинг билан, халқ депутатлари Сирдарё вилояти Кенгашининг навбатдан ташқари 3-сессияси ўз ишини якунлади. 
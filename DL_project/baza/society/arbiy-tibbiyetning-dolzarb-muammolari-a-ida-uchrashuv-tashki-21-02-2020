Ҳарбий тиббиётнинг долзарб муаммолари ҳақида учрашув ташкил этилди

Тошкент шаҳридаги Инҳа университетида Ўзбекистон Республикаси Мудофаа вазирлиги марказий ҳарбий клиник госпитали томонидан “Ҳарбий тиббиётнинг долзарб муаммолари” мавзусида ҳарбий шифокорларнинг I илмий-амалий анжумани ўтказилди. 

Соҳа ходимлари, мутахассислар, вилоятларда фаолият юритаётган тиббий-таъминот раҳбарлари иштирокидаги тадбирда ҳарбий тиббиётнинг долзарб муаммоларига бағишланган маърузалари тингланди. 

Тадбирда шунингдек, Мудофаа вазирлигининг Марказий ҳарбий клиник госпиталида қилинган реконструкция ишлари, ҳарбий-тиббиёт муассасалари инфратузилмасини яхшилангани алоҳида қайд қилинди. Замонавий тиббиёт ускуна ва жиҳозларининг қўлланилаётгани беморларга ташхис қўйиш ҳамда даволашнинг янги услубларини ўзлаштиришда ўз самарасини кўрсатаётгани алоҳида эътироф этилди. 
– Анжумандан кўзланган асосий мақсад мамлакатимизда ҳарбий тиббиётни янада ривожлантириш, – деди Мудофаа вазирлиги Марказий ҳарбий клиник госпитали бошлиғининг ўринбосари, тиббий хизмат полковниги Баҳодир Абдулаҳатов. – Шу билан биргаликда Ҳарбий тиббиётнинг олдида турган долзарб муаммоларни бартараф этиш ва замон билан ҳамоҳангликда ҳарбий тиббиёт тараққиёт мезонлари белгилашни режалаштирганмиз. Анжуманда ҳарбий тиббиёт ривожига ўзларининг ҳиссасини қўшаётган ташкилот ва фирмалар томонидан кўргазмалар ҳам ташкил этилди. Унда ҳарбий техника ускуналари, замонавий тиббиёт қурилмалари намойиш этилди. Жанубий Корея билан ҳамкорликдаги қўшма корхонада ишлаб чиқарилган маҳаллий тиббий асбоб-ускунлар кўпчилик эътиборини тортмоқда. Анжуман иштирокчилари портатив тиббиёт ускунасининг афзалликлари ҳақида тушунча ҳосил қилиб, уларни амалиётда қўллаш кўникмаларига эга бўлди.

Сир эмас юқори малакали тиббиёт мутахассисларини тайёрлаш мамлакатимиз Қуролли Кучларининг жанговар қобилиятини ошириш, шахсий таркиб саломатлигини мустаҳкамлашда алоҳида аҳамият касб этади. Ана шуларни инобатга олган ҳолда анжуманда олий ўқув юртида таҳсил олаётган талабаларнинг бўлажак соҳасига нисбатан қизиқишини орттириш, уларни етук касб эгаси бўлиб етишиши учун қилинаётган ишларга алоҳида тўхталиб, бунинг аҳамиятига доир маърузалар ҳам тақдим этилди. Тегишли мутахассислар томонидан қўшимча фикр ва мулоҳазалар билдирилди. 
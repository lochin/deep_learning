“Қурилиш — UzBuild 2020“ кўргазмаси ташкил этилади

Жорий йилнинг 25-28 февраль кунлари пойтахтимиздаги “Ўзэкспомарказ“ марказий кўргазмалар мажмуида йигирма биринчи Ўзбекистон халқаро “Қурилиш — UzBuild 2020“ кўргазмаси бўлиб ўтади. 

“Iteca exhibitions” халқаро кўргазмалар компанияси томонидан ҳамда Ўзбекистон Республикаси Қурилиш вазирлиги, Инвестициялар ва ташқи савдо вазирлиги, “Ўзсаноатқурилишматериаллари“ уюшмаси ва бир қатор ташкилотлар ҳамкорлигида ташкил этиладиган тадбирда маҳаллий ва хорижий қурилиш материаллари, технологиялар ва махсус асбоб-ускуналарни ишлаб чиқарувчиларнинг энг сара ютуқлари ва тажрибалари намойиш этилади. 

Мажмуи майдонининг 19000 квадрат метрдан ортиқ майдонини эгаллайдиган кўргазмада 25 мамлакатдан 400 дан ортиқ компания ва корхоналар ўз имкониятни тақдим этади. Ўзбекистон, Австрия, АҚШ, БАА, Германия, Грузия, Дания, Испания, Италия, Корея Республикаси, Озарбайжон, Польша, Португалия, Россия каби давлатлар шулар жумласидан. 

Яна бир аҳамиятли жиҳати, унда 175 компания илк бор иштирок этаётган бўлса, шундан 25 таси маҳаллий ва 134 таси халқаро ишлаб чиқарувчилардир. 

“Ўзэкспомарказ“нинг очиқ майдонида эса “Қурилиш техникаси ва технологиялари — BuildTech” ихтисослашган бўлими фаолияти билан танишиш имконияти яратилади. 

Кўргазма доирасида “Халқаро қурилиш саноати анжумани — “ICCI 2020“” анжумани ҳам бўлиб ўтади. Шунингдек, амалий дастурининг биринчи кунида геофазовий ўлчовлар соҳасида дунё етакчиси Лихтенштейндаги “Leica Geosystems” компанияси томонидан семинар ва маҳорат дарслари ҳам ўтказилади. 
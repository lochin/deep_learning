“Ўзмиллийбанк” АЖ​: бошқарувнинг янги усуллари

Кўпчилик бошқарувчи ва лидер ўртасида фарқ йўқ деб ўйлайди. Аслида ундай эмас. Ҳар бир инсон бошқарувчи бўлиши мумкин, аммо ҳамма ҳам лидер бўла олмайди. 

Меҳнат жамоаларидаги бошқарувчида лидерлик қобилиятини уйғотиш, бу қобилиятни янада ўстириш ишда катта натижаларни кафолатлайди. Таъкидлаш керакки, молия муассасаларида доимий тарзда ходимларнинг малакасини ошириш учун сармоя киритиш муҳим саналади. Бу каби йўл тутиш қўйилган вазифаларни сифатли бажара оладиган, банк ривожига, молиявий хизматлар бозоридаги имижини яхшилашга ҳисса қўшадиган аҳил ва иқтидорли мутахассислардан иборат жамоани шакллантириш учун хизмат қилади. 


“Ўзмиллийбанк” АЖ бош офисида 17 февраль куни банк бошқаруви ходимлари учун бошланган “Бошқарувчи – 2020” семинар-тренинги бу борада муҳим аҳамият касб этади. 

Ушбу тадбир Президентимизнинг 2019 йил 31 октябрдаги “Банк-молия соҳасида кадрлар тайёрлаш тизимини такомиллаштириш чора-тадбирлари тўғрисида”ги қарори ижросини таъминлаш, бошқарув воситаларидан фойдаланиш кўникмаларини ривожлантириш мақсадида “Газпромбанк” АЖ билан имзоланган ўзаро ҳамкорлик шартномасига асосан ўтказилмоқда. 
Тренингда “Газпромбанк”АЖ нинг малака ошириш бўйича мененжерлари Оксана Дорофеева ва Елена Жаринова ўз маърузалари билан иштирок этди. 

Жорий йилнинг январ ойида режалаштириш технологияси, фаолиятни ташкил этиш, ходимлар мотивацияси, бошқарувчи фаолиятининг стандартлари каби кўникмаларни ривожлантириш мақсадида, банк бошқарувининг раҳбар ходимлари учун “Орол” бизнес-симуляция ўйинлари ташкил этилган эди. Ушбу семинар унинг мантиқий давоми ҳамда “Менежмент даври” базавий курсининг бир қисми ҳисобланади.
Айтилганидек, самарали бошқарув раҳбар ходим фаолияти билан чамбарчас боғлиқ. Бошқарувчилик воситаларидан фойдаланиш, қониқарли натижаларга эришиш, ходимларни самарали бошқаришга имкон беради. Шунингдек, раҳбар ходимлар таркиби қўл остидаги ходимларга қўйиладиган вазифаларни самарали режалаштириши, вазифа юклашда ходимнинг имкониятларини инобатга олиши, бошқарувнинг турли шаклларини қўллай олиши лозим. 

Тренинг давомида иштирокчилар, ўз билимларини мустаҳкамлаш билан бир қаторда бошқарувнинг янги усулларини ўрганиш имконига эга бўлди. 

Семинар-тренинг 20 февралгача давом этади. 

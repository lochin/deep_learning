Бугун туғилган кун

Шоир, таржимон, журналист Мирзо Кенжабек 1956 йил 20 февралда Сурхондарё вилояти Сариосиё туманида туғилган.

Мирзо Кенжабек 1979 йил Тошкент давлат университетининг (ҳозирги ЎзМУ) журналистика факультетини, 2001 йил Имом ал-Бухорий номидаги Тошкент Олий ислом институтини тугатган. У Ғафур Ғулом номидаги Адабиёт ва санъат нашриётларида, “Муштум” журналида, Абдулла Қаҳҳор уй-музейида, Ўзбекистон Республикаси Президенти девонида турли лавозимларда хизмат қилди.

Биринчи шеърий тўплами “Адашган мактубларим” 1982 йилда босилди. Шундан кейин шоирнинг “Қуёшга қараган уй”, “Муножот”, “Шарқ тили”, “Баҳорим еллари” каби шеърий китоблари, қатор публицистик мақолалари нашр этилди.

Мирзо Кенжабек таржимон сифатида Ҳофиз Шерозий, Шайх Саъдий Шерозий, Николас Гилен, Геворг Эмин, Якуб Колас, Лойиқ Шерали, Ўлжас Сулаймон каби шоирларнинг туркум шеърларини она тилимизга ўгирди. Жаҳон адабиётининг нодир намуналаридан Фаридиддин Атторнинг “Тазкират ул-авлиё” асарини аввал усмонли турк тилидан табдил этиб нашр қилгач, сўнгра форс тилидан ўзбекчага қайта ўгириб, эълон қилди. Мумтоз араб шоири ва олими Усмон Ўшийнинг саҳиҳ ақоид мавзуидаги “Омолий” манзумасини араб тилидан таржима қилди.

Пушкиннинг “Евгений Онегин” шеърий романи, Махтумқулининг “Сайланма” китоби, Ж.Олдрижнинг “Ғаройиб мўғил оти” қиссаси, Зайниддин Восифийнинг “Тошкент таърифида маснавий” асарлари таржимаси ҳам Мирзо Кенжабек қаламига мансубдир.

ЎЗБЕКИСТОН

Оппоқ қайинларга бўлдим ошино, 
Сайр этдим мен баҳри жаҳаннамларни. 
Менинг шеърларимда товланди ҳатто 
Беқарор Африка саванналари.

Саҳрои Кабирда ёзсам кўнглимни, 
Руҳимда чинордай турдинг кўкариб. 
Ғафур Ғулом бўлиб нечун мен сени 
Бир умр бошимда юрдим кўтариб?

Зардуштий эдим мен — қутлуғ ўт ўзинг, 
Бутпараст бўлдим мен, санам-бут — ўзинг. 
Сенсан эътиқодим, ўзингсан тангрим, 
Мангу сиғинмоққа лойиқ юрт — ўзинг.

Ернинг ҳар бурчида одамлар гоҳо 
Менга ўз тилимда сўйлар, гумон йўқ: 
Ўзбек кўп бутун Ер юзида, аммо 
Оламда бошқа ҳеч Ўзбекистон йўқ!

***

PS: Сайтимизда ташкил этилган “Бугун туғилган кун” лойиҳасида турли соҳаларда мамлакатимиз равнақига ўз ҳиссасини қўшган ва қўшаётган инсонлар, давлат ҳамда жамоат арбоблари, академиклар, эл севган ижодкорлар ҳамда касби, танлаган йўлида юқори натижаларга эришаётган ватандошларимизнинг туғилган кунлари эсга олинади. 

Мазкур рукнга оид фикр-мулоҳазаларингиз, таклиф ёки қўшимчаларингиз бўлса, қуйидаги манзилларга мурожаат қилишингиз мумкин. 

Телеграм: @UzA_pochta, @Ikrom_Avvalboyev 
E-mail: pochta@uza.uz, uzauz@yandex.ru
Телефон: (71) 233-42-84, (71) 233-21-37 

Сайтимизни кузатиб боринг! 
Тошкент шаҳрида “Автомобилсиз кун” акцияси давом этмоқда

Хабарингиз бор, 2018-2022 йилларда Ўзбекистон Республикасида йўл ҳаракати хавфсизлигини таъминлаш концепцияси ва “Йўл харитаси” тасдиқланган эди. Шунингдек, ҳар ҳафтанинг жума куни “Йўл ҳаракати тарғиботи куни” ва ҳар ойнинг учинчи жумаси “Автомобилсиз кун” экани ҳақида биламиз. 

Тошкент шаҳар Йўл ҳаракати хавфсизлиги бошқармасидан хабар беришларича, пойтахтимизда 115 та чорраҳа видео кузатув мосламалари билан жиҳозланган. Улар қоидабузарликларни онлайн тартибда узатгани ҳақидаги қарор транспорт воситаси эгасига почта орқали юборилиб, жарималар ундирилмоқда.

Мисол учун, 2019 йилда Тошкент шаҳрида 1126 та йўл транспорт ҳодисаси содир бўлиб, унда вафот этганлар 131, тан жароҳати олганлар 1335 тани ташкил этди. Таҳлилларга кўра, йўл-транспорт ҳодисалари 785 та ҳолатда пиёдани уриб юбориш билан боғлиқ бўлиб, бу кўрсаткич 2018 йилда 898 тани ташкил этган ва113 тага камайган. Ўлим билан боғлиқ ҳолат 90 тани ташкил этиб, 2018 йилга нисбатан 16 тага камайган. Тан жароҳати олганлар сони эса 737 тани ташкил этиб,120 тага камайган. 

Шундан пиёдаларнинг йўл қатнов қисмини белгиланмаган жойдан кесиб ўтиш ҳолати бўйича 2019 йилда 427 та йўл- транспорт ҳодисаси содир бўлган, бу 2018 йилга нисбатан 5 тага кам. Булардан ўлим билан боғлиқ ҳолат 57 тани ташкил этиб, 3 тага, тан жароҳати олганлар сони эса 393 тани ташкил этиб, 2 тага камайган.
Рақамлардан кўриниб турибдики, содир бўлган йўл-транспорт ҳодисалари ва унда вафот этганлар ҳамда тан жароҳати олганлар сони камайган бўлсада, пиёдаларнинг йўл қатнов қисмини белгиланмаган жойидан кесиб ўтиш ҳолати деярли ўзгармаган. 
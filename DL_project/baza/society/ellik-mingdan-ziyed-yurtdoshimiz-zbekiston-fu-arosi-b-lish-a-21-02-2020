Эллик мингдан зиёд юртдошимиз Ўзбекистон фуқароси бўлиш арафасида

Сардор билан талабалик йиллари танишганмиз. Ўзи Тожикистонда туғилган. Маълум сабабларга кўра, мамлакатимизга кўчиб келишган. Камтар, мулойим, содда йигит эди. Ўша кезлар жуда яқин дўстим бўлгани учун доим бирга юрардик. 

Ўзбекистон фуқаролигига эга бўлмагани учун кўп идораларда сарсон бўларди, иши битмасди, ҳужжатлари билан боғлиқ муаммолар чиқаверарди. Кўп йиллар қийналиб юрди. Ўзбекистон фуқаролигини сўраб мурожаат қилмаган идораси қолмади. Ва ниҳоят 2017 йилда у Ўзбекистон Республикаси фуқаролигига қабул қилинди. Унинг хурсандчилигини кўрмайсизми?! 

Бошингга тушмаса билмайсан, дейишади-ку. Шу юрт фуқароси бўла туриб Тошкент шаҳрида доимий прописка бўлмагани учун қанчалик қўлимиз калталигини ҳазм қилолмаяпмизу, фуқаролиги бўлмаган одамларни тасаввур қилаверинг. 

Статистик маълумотларга кўра, Ўзбекистонда ҳозирги вақтда жами 95 минг 857 фуқаролиги бўлмаган шахс истиқомат қилади, ушбу кўрсаткич Марказий Осиёдаги жами фуқаролиги бўлмаган шахсларнинг 78,5 фоизини ташкил этади.

Ўзбекистон Республикаси Фуқаролик тўғрисидаги қонун асосида 1992 йилдан 2019 йил декабрь ойига қадар 10 мингдан зиёд шахсга Ўзбекистон Республикаси фуқаролиги берилди. 1992-2007 йилларда жами 482 нафар шахсга фуқаролик берилган бўлса, 2016-2019 йилларда 9 минг 600 дан зиёд юртдошимиз Ўзбекистон Республикаси фуқаролигига қабул қилинди. 

Ўзбекистон Республикаси Президенти Шавкат Мирзиёев Олий Мажлисга Мурожаатномасида фуқаролик масалаларига оид қонунчиликни такомиллаштириш орқали инсон ҳуқуқларини таъминлаш борасида аниқ вазифаларни белгилаб берди.

Бу борада, айниқса, мамлакатимизда узоқ вақтдан буён яшаб келаётган, лекин Ўзбекистон фуқароси деган ҳуқуқий мақомга эга бўла олмаётган минглаб юртдошларимизнинг ана шу муаммосини қонуний ҳал этиш бўйича ташкилий-ҳуқуқий чораларни кўриш вақти келгани таъкидланган эди. 

Хусусан, 1995 йилгача Ўзбекистонга келган ва шундан буён истиқомат қилаётган шахсларга Ўзбекистон Республикаси фуқаролиги автоматик тарзда берилиши ва шу тариқа 50 мингга яқин юртдошимизнинг фуқаролик билан боғлиқ узоқ йиллардан буён ечилмасдан келаётган муаммолари ҳал этилиши белгилаб берилди.

Бу бўйича амалдаги қонун 27 йил аввал қабул қилинган бўлиб, маънан эскирган ҳамда бугунги кунда мамлакатимизда амалга оширилаётган кенг кўламли ислоҳотлар талабларига жавоб бермайди.

Вазирлар Маҳкамаси бу масалада Олий Мажлис Қонунчилик палатаси билан ҳамкорликда “Ўзбекистон Республикасининг фуқаролиги тўғрисида”ги қонун лойиҳасини ишлаб чиқиб, депутатлар муҳокамасига тақдим этди.

Лойиҳанинг ишлаб чиқиш зарурати ҳамда фуқаролик тўғрисидаги қонун ҳужжатларини такомиллаштириш, ушбу соҳада самарали ва тўғридан-тўғри амал қиладиган қонунчилик базасини яратиш, фуқаролик соҳасидаги маъмурий тартиб-таомилларни янада соддалаштириш, шахсларнинг Ўзбекистон фуқаролигини олиш ва бекор қилиш борасидаги ҳуқуқ ва эркинликларини таъминлашнинг ҳуқуқий механизмларини мустаҳкамлаш билан ҳам изоҳланади.

Шунингдек, соҳани тартибга соладиган қонун ҳужжатларидаги бўшлиқларни бартараф этиш мазкур қонун лойиҳасини қабул қилиш заруратини кўрсатади. Куни кеча “Ўзбекистон Республикасининг фуқаролиги тўғрисида”ги қонун Қонунчилик палатаси томонидан кўпчилик овоз билан қабул қилинди ва Сенатга юборилди. Сенатнинг навбатдаги ялпи мажлисида ушбу қонун кўриб чиқилади ва маъқулланиши кутилмоқда.

Қонун Ўзбекистон Республикасининг фуқаролигига қабул қилиш тартиб-таомиллари либераллаштирилишига хизмат қилади. Ушбу ҳужжат фуқаролик масалалари бўйича шикоят қилувчи шахсларнинг эътирозлари камайишига, Ўзбекистон Республикаси ҳудудида доимий истиқомат қиладиган фуқаролиги бўлмаган шахслар сони кескин қисқаришига ёрдам беради.

Қонун лойиҳасида “яшаш гувоҳномаси”, “текширув варақаси”, “хорижий давлат фуқароси”, “фуқаролиги бўлмаган шахс” ва бошқа шу каби тушунчаларга шарҳ берилмоқда. Президент ҳузуридаги Фуқаролик масалалари бўйича комиссиянинг мақоми, асосий вазифалари ва ваколатлари акс эттирилмоқда. 

Қонунга мувофиқ, Ўзбекистон фуқаролигига қабул қилишнинг қуйидаги турлари назарда тутилмоқда.

Умумий – Ўзбекисто
н ҳудудида узлуксиз беш йил яшаган хорижий давлат фуқаролари (хорижий давлат фуқаролигидан чиқишни расмийлаштирган бўлса), шунингдек, яшаш маълумотномасига эга бўлган фуқаролиги бўлмаган шахсларга тақдим этилади. соддалаштирилган тартибда эса хорижий давлат фуқароси ёки фуқаролиги бўлмаган шахс ҳисобланган ватандошларга тақдим этилади. Алоҳида тартибда – Ўзбекистон Президентининг ташаббуси билан берилади.


Қонун қабул қилинган тақдирда Ўзбекистон Республикасида 1995 йил 1 январга қадар доимий рўйхатдан ўтган, хорижий давлат фуқаролигини олмаган ҳамда фуқаролиги бўлмаган шахс гувоҳномасига эга бўлганларнинг фуқаролиги тан олинади. Туғилган жойи ва ота-онасининг фуқаролиги бўйича хорижий давлат фуқароси ҳисобланган болалар Ўзбекистон фуқаролигига қабул қилинади.

Ўзбекистон фуқаролиги йўқотилишига сабаб бўладиган сабабларсиз консуллик ҳисобига турмаслик муддати уч йилдан етти йилга узайтирилади. Фуқаролик масалаларига оид илтимосномалар бўйича иш юритувини тўхтатиб туриш, тугатишнинг аниқ асослари белгилаб берилади. Фуқароликка қабул қилиш шарти сифатида давлат тилини мулоқот учун етарли даражада билиш керак бўлади. Шунингдек, фуқаролик масалаларини кўриб чиқишда идоралараро электрон ҳамкорлик механизмлари назарда тутилмоқда.

Амалдаги “Ўзбекистон Республикасининг фуқаролиги тўғрисида”ги Қонун 8 бўлим, 45 моддадан иборат бўлган бўлса, таклиф этилаётган қонун лойиҳаси 9 боб ва 60 моддани ўз ичига олган.

Ушбу қонун лойиҳаси Ўзбекистон Республикаси томонидан фуқаросизликни қисқартириш бўйича амалга оширилаётган муҳим қадам сифатида БМТнинг қочоқлар масаласи бўйича комиссари томонидан юксак эътироф этилган.

Қонун Ўзбекистон Республикаси фуқаролиги масалаларини кўриб чиқишда идоралараро электрон ҳамкорлик механизмлари яратилишига, соҳага доир ҳуқуқни қўллаш амалиётининг аниқ ва бир хилда бўлишига замин яратади.

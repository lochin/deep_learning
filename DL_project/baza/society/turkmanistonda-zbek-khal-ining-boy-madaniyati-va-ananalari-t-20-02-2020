Туркманистонда ўзбек халқининг бой маданияти ва анъаналари тақдим этилди

Ўзбекистон элчихонаси вакиллари Ашхобод шаҳрида дипломатик ходимлар куни муносабати билан бўлиб ўтган байрам тантаналарида иштирок этди. 

Туркманистон Ташқи ишлар вазирлиги Халқаро муносабатлар институтида дунё халқаро маданияти ва санъати кўргазмаси ташкил этилди. Мазкур кўргазмада элчихонамиз томонидан ўзига хос стенд тайёрланиб, Ўзбекистоннинг саноат, инвестиция ва туризм салоҳияти, халқ амалий санъати намуналари, шунингдек китоблар, журналлар ва Буюк Ипак йўлидаги тарихий шаҳарларимиз – Самарқанд, Бухоро ва Хива ҳақида ахборот-маълумотнома тарзидаги рисолалар намойиш қилинди.

Тақдимот билан бир вақтда монитор орқали мамлакатимизнинг диққатга сазовор тарихий ва меъморий ёдгорликлари, Ўзбекистонда фаолият олиб бораётган илм-фан ютуқлари жорий этилган ва инновацион корхоналар, жумладан, “UzAuto Motors” ва “SamAuto” заводларида ишлаб чиқарилаётган автомобил ва автобуслар акс этган видеороликлар кўрсатилди. 

Ўзбекистон тақдимотини томоша қилган Туркманистон ташқи ишлар вазири Рашид Мередов мамлакатимиз халқ амалий санъатимиз намуналари ҳамда замонавий ютуқларимиз акс этган экспозициялар билан яқиндан танишди. Мезбон мамлакат ташқи сиёсат маҳкамаси раҳбари Туркманистон томони Ўзбекистон билан дўстлик, яхши қўшничилик ва стратегик шериклик муносабатларини янада кенгайтириш тарафдори эканини билдирди. 

Кўргазмадаги мамлакатимиз экспозициясини Туркманистон ҳукумати аъзолари, Межлис депутатлари, жамоат ташкилотлари, ОАВ вакиллари, олий ўқув юртлари ўқитувчи ва талабалари, шунингдек, Ашхобод шаҳрида рўйхатдан ўтган дипломатик ваколатхоналар ҳамда халқаро ташкилотлар ходимлари ҳам кўздан кечиришди. 
ТАЙИНЛОВ: Чирчиқ шаҳрига янги ҳоким тайинланди

Халқ депутатлари Чирчиқ шаҳри Кенгашининг навбатдан ташқари учинчи сессияси бўлиб ўтди. 

Сессияда ташкилий масала кўрилди. 

Кун тартибидаги масала бўйича вилоят ҳокими Рустам Холматов танқидий-таҳлилий нутқ сўзлади. 

Вилоят раҳбари ўз сўзида шаҳарда бугун тўпланиб қолган муаммолар, уларни бартараф этиш бўйича амалга оширилаётган ишларга танқидий баҳо берди. 

Чирчиқ — саноат шаҳри, аммо охирги икки йилда ҳудудда саноат маҳсулотлари ишлаб чиқариш ҳажми сезиларли равишда камайган, деди вилоят ҳокими.

Йиғилишда, шунингдек, шаҳарда бугун коммунал соҳада йиғилиб қолган муаммолар, аҳоли, биринчи навбатда, ёшлар бандлигини таъминлаш бўйича қилинган ишлар таҳлил қилинди.

Муҳокамалардан сўнг, Рашидов Қаҳрамон Ботировични Чирчиқ шаҳар ҳокими вазифасидан озод этиш тўғрисидаги вилоят ҳокимининг қарори Халқ депутатлари шаҳар кенгаши депутатлари томонидан тасдиқланди. 

Рустам Холматов Чирчиқ шаҳар ҳокими лавозимига Юсупов Санжар Миртоирович номзодини тавсия қилди. 

Муҳокамада сўзга чиққанлар тавсия этилган номзоднинг салоҳияти, қайд этилган муаммоларни ижобий ҳал этиш бўйича шаҳар ҳокимлиги, фаоллар олдида турган вазифалар ҳақида тўхталди. 

Музокаралардан сўнг, Юсупов Санжар Миртоирович Чирчиқ шаҳар ҳокими вазифасини бажарувчи этиб депутатлар томонидан тасдиқланди. 

С. Юсупов меҳнат фаолияти давомида “Тошкент трактор заводи” ОАЖ, “Ўзбекистон темир йўллари” АЖ да масъул вазифаларда ишлаган.

Санжар Юсупов 2018-2020 йиллар давомида Тошкент вилояти ҳокимининг капитал қурилиш ва коммуникациялар масалалари бўйича ўринбосари лавозимида ишлаб келаётган эди.
Коронавирус Хитойнинг барча вилоятларини қамраб олди

Декабрда бошланган янги турдаги 2019-nCoV коронавирус Хитойнинг барча вилоятларини (жами 31) қамраб олди – вирус тарқалган энг сўнги минтақа Тибет бўлди.

30 январь эрталабки маълумотга кўра, коронавирус туфайли 170 киши вафот этди. 128 кишининг соғайиб кетгани айтилмоқда. Айни дамда 82 минг киши назорат остида қолмоқда. Хитойда касалликка чалинганларнинг умумий сони 7711 кишига етди.

Тайван, Гонконг ва Макаода яна 25та ҳолат қайд қилингани тасдиқланди. Бошқа мамлакатларда вирус 75 кишида аниқланди. Касаллик Финляндияда ҳам қайд қилинди – касал бўлган сайёҳ Лапландия шифохонасига ётқизилди.

Жаҳон соғлиқни сақлаш ташкилоти коронавирус тарқалишини Хитой учун миллий фавқулодда ҳолат дея атади, аммо вирус туфайли халқаро фавқулодда ҳолат жорий қилмади.

Тахминларга кўра, вирус ўтган ойда Хубей вилоятининг маъмурий маркази Ухандаги ҳайвон бозорида пайдо бўлган. Ўлим билан боғлиқ ҳодисаларнинг катта қисми 60 миллион аҳоли истиқомат қиладиган айни шу вилоят ҳиссасига тўғри келади. Айни дамда минтақа деярли ташқи дунёдан узиб қўйилган.

Вирус тарқалиши туфайли Хитой футбол ассоциацияси мамлакат ичкарисидаги барча мусобақалар тўхтатилишини эълон қилди.
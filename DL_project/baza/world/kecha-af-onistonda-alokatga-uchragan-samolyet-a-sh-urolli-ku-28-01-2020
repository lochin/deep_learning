Кеча Афғонистонда ҳалокатга учраган самолёт АҚШ қуролли кучларига қарашли экани айтилмоқда

Кеча Афғонистоннинг Ғазни вилоятида Ariana Afghan Airlines компаниясига қарашли самолёт ҳалокатга учрагани ҳақда хабар тарқатилган эди. Бугун ушбу ҳодисанинг янги тафсилотлари маълум бўлди. Хабарда айтилишича, Афғонистон ҳудудида қулаб тушган самолёт ҳақиқатан ҳам АҚШ қуролли кучларига қарашли бўлган. Буни, номини сир тутган америкалик мансабдор шахс Reuters агентлигига маълум қилган.

Манбанинг маълум қилишича, самолёт душман ҳужуми сабабли қулагани ҳақида далил ҳозирча йўқ. Самолётда ўн кишига яқин йўловчи бўлган. Пентагон эса, бу воқеага изоҳ бермаган. 

“Толибон” ҳаракати Ғазни вилоятида қулаб тушган Америка самолёти учун жавобгарликни ўз зиммасига олган эди. Хабарда айтилишича, самолёт “Толибон” ҳаракати назоратида бўлган ҳудудга қулаган, шу боис НАТО мутахассислари у ерга бора олмайди. 

27 январь куни Ғазни вилояти губернатори Вахидулла Калимзай Афғонистон ҳудудида ҳеч қандай йўловчи самолёт қуламаган, деб баёнот берган. Аммо ҳалокат юз берганини инкор ҳам этмаган ҳолда, у фуқаро самолёти эмаслигини таъкидлаган. 

Аввал бошда Ғазни вилоятида Ariana Afghan Airlines компаниясининг Нью-Деҳлига учаётган йўловчи самолёти ҳалокатга учради, деб хабар тарқатилган эди. Авиакомпания эса ушбу хабарни тасдиқламади.
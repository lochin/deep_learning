Кўнглимиз эзгулик ва маърифат билан безансин

Шарқ халқлари бадиий солномасида достонлар ўзига хос ўрин тутади. Достонлар, айниқса, камолот пиллапоялари сари илдамлаётган ёшлар ўзлигини теран англаши, қадрият тушунчасини янада яхшироқ билишида муҳим манба бўлиб хизмат қилади.

Шу маънода Алишер Навоий поэтик дунёсида ўзига хос ҳалқани ташкил этувчи “Лисон ут-тайр” достони ҳақида фикрлашиш айни муддаодир. Достон сюжет ва композициясида аксланган фалсафий идрок, борлиқ синоати ва ундаги мавжуд муаммолару масалалар мудом ўқувчи диққатини жалб қилади. Бунинг сири нимада?

Навоий ушбу асарини ёзишда устози Фаридиддин Атторнинг “Мантиқ ут-тайр” достонидан илҳомланганини тилга олади. Демак, ўз навбатида, достоннинг умрбоқийлиги, авлодлар тафаккурини кенгайтиришга беминнат хизмат қилаётгани бугунги кун ўқувчисини ҳам ўйлашга ундаши шубҳасиз. Бу ҳол замонамиз насрида ҳам кўзга ташланади.

Маълумки, эпик кўламдорлик турли шаклу шамойилга эга қушларнинг ўзга манзилларга сафаридан бошланади. Бу сафар шунчаки оддий сафар эмас. Моҳиятан бахт ва саодат манзиллари томон шошилаётган паррандаларнинг жамики мақсади битта – тинч ва фаровон, осойишта ҳаёт кечириш. Бу тушунча Навоий нафсни енгиб ўтишга мантиқий урғу берганида қабариб кўринади.

Шу маънода, ҳозирги ўзбек романчилигида фаол ижод қилаётган адиблардан бири Исажон Султоннинг “Озод” романида ҳам “Лисон ут -тайр” достонидаги фалсафий-рамзий талқин турфалигини кузатамиз. Демак, роман тўлақонли “йўл ва йўловчи” қаҳрамонларини ёдимизга солади. Адабиётшунос У.Жўрақулов шундай ёзади: “Лисон ут-тайр”нинг асосий хронотоп чизиғи инсон ботини – олам ул-акбар билан боғлиқ. Шу маънода “Лисон ут-тайр”, баъзи тадқиқотларда қайд этилганидек, на қушлар, на муршид ва солиҳ муносабати ҳақида, на болаларга қарата ёзилган асар, балки чексизлик ичра ўзини қидираётган, мавжудиятидан маъно излаётган, комиллик, Яратганнинг жамоли сари сафарга чиққан зокир (зикр қилаётган сўфий) ҳақидаги асардир. “Лисон ут-тайр”нинг асл моҳиятида УЛУҒ ВИСОЛга етишув сирлари яширин”.

Ёзувчи Исажон Султон бадиий талқинларида бот-бот УЛУҒ ВИСОЛга эришишга мантиқий урғу берилади:

“Ниҳоят, ғалати бу макон, унга қўшилиб Учёнғоқ ҳам тўзон аро қолиб кетди, улар бошқа бир даштга чиқиб қолдилар. Бир даштки, поёни йўқ, англамсиз ҳайвонлар судралиб юрар эдилар.

– Энди сен фано даштидасан, – деди шамол. – Бу ерга етиб келганлар жуда оз, саноқли киши холос. Ана, бири кетиб бормоқда. У шу қадар муборакки, биронта ҳайвон даф қилишга ботинолмайди, билъакс, қаршисида йўл бўшатишади, теграсида тўпланиб, музтар-музтар, илинжли ёлворишади.

Бу кишининг юзини кўриб бўлмас, қўлида асо, кимсасиз, жонли не борки барини ютгувчи шу дашт аро қайгадир шитоб кетиб борар, ортидан кичкина ва хунук бир кучук эргашар эди. Озод диққат билан қараб, унинг Учёнғоқдаги кучук эканини кўрди”.

Роман композициясида улуғ сўз санъаткори Алишер Навоийнинг “Лисон ут-тайр” достони ифода хусусиятларига ҳамоҳанглик сезилади. Навоий инсон нафсини жиловловчи ва ўз бахтига муяссар бўлишдаги бир нечта босқичларни босиб ўтиши лозимлигини қушлару ҳайвонлар тимсолида ойдинлаштирган эди. Ёзувчи бу ўринда Озоднинг шамол етовида Фано даштига қадам қўйганини, саргузаштларида Муборак зотнинг дунёни-ю, уни йўлдан оздирувчи нафсининг хунук бир кучук каби эргашиб юришини, нафсни енгиб ўтганини талқин марказига йўналтиради. Фано дашти аро кезинган Муборак зотнинг ўтмиши ва келажаги, айни дамдаги куч-қудратга тўлиб турганини англаган қаҳрамон табиатида ўзгаришни пайқаш мумкин.

Навоий “акслар фалсафасини” теран закийлик билан тасвирлайди. Достонда кўзгу тимсолида борлиқ синоатларини, ботиний оламни янада теранроқ кашф қилишга диққат қаратади:

Сен бу кўзгуни кўнгул қилгин хаёл
Ким солур аксини онда ул жамол.
Қасри тан, онда кўнгулни кўзгу бил,
Кўзгуда шоҳ ҳуснин наззора қил.

Бермайин бу кўзгуга аввал жило,
Акс анда солмағай ул подшо.

Яъни, Навоий кўзгу тимсолида инсон ботинини назарда тутмоқда. Унинг жамолини билмоқчи бўлсанг, акс этганига эътибор бергин. Кўнгилда илоҳий жавҳар яширин. Қачонки кўнгилни тозалаб, уни эзгулик ва маърифат билан бойитмас, безамас экансан, Аллоҳ ўз жамолини кўрсатмайди демоқчи. Кўзгудан мурод инсон қалбини англаш ва уни илоҳий сирлар билан тўлақонли безамоқдир.

Хурсандбек Тўлибоев,
Ажиниёз номидаги Нукус давлат педагогика институти кафедра мудири, филология фанлари бўйича фалсафа доктори
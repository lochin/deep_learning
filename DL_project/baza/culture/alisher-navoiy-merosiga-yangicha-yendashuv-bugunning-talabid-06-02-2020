Алишер Навоий меросига янгича ёндашув бугуннинг талабидир

9 февраль – Алишер Навоий таваллуд топган кун

Юз йилликлар қаъридан келаётган ёзма адабиётнинг, айниқса, Алишер Навоий ижодий меросининг ижтимоий-маданий ҳаётда тутган ўрни ниҳоятда улуғ. У кишиларга, хусусан, ёшларга олам ва одамга боғлиқ ҳодисалар моҳиятини англаш, инсонга хос туйғуларнинг рангин қирраларини ҳис этиш, инсоний фазилатлар ва нуқсонлар моҳияти ҳақида кенгроқ ва жиддийроқ ўйлаш имконини беради.

Бадиий адабиёт шахснинг жамиятда ўз ўрнини топишга кўмаклашади. Бу жараён ўқилган асарларни уқиш, улардан ўринли хулосалар чиқариш, бадиий сўздан таъсирланиш, кўнгилни поклаш, ўзига маъқул келган эзгуликларни яқинларига ҳам раво кўриш, энг муҳими, бадиий асарлар воситасида ўз-ўзини камол топтириши орқали содир бўлади.

Ёшларни озод руҳли, эркин фикрли, адолатли, холис, сабр қаноатли қилиб камолга етказишдек табаррук вазифани Навоий асарлари ҳам ўзбекона сўзнинг кучи, қуввати, таровати ва сеҳру латофати билан бажаради.

Ҳозирги ўзбек навоийшунослиги олдида бир қатор муҳим вазифалар турибди. Чунончи, Навоий ўз асарларини ёзишда озиқланган ёзма манбалар, шоир ижодий меросининг манбалари тадқиқ этилмоғи лозим. Шунингдек, Навоий меросига қадимги туркий адабиёт, қорахонийлар даври адабиётининг таъсири ҳали ўрганилган эмас.

Навоий асарларини илмий ўрганиш ва унинг ижодини ёшлар маънавий тафаккурига етказиш масаласида уч муҳим қиррага эътибор қаратилмоғи керак. Улардан биринчиси Навоий асарларини кенг кўламда ўрганиш ва уларнинг мукаммал илмий нашрларини тайёрлашдир. Бунда мен дунёнинг етакчи шарқшунослик марказларида шаклланган илмий мезонларга амал қилинган ҳолда Навоий асарларининг илмий транскрипцион нашрларини тайёрлашни кўзда тутяпман. Иккинчи масала, Навоий асарларига йўғрилган маънавий, инсонсеварлик ғояларини ёшлар тафаккурига сингдиришдан иборат. Учинчи масала, бўлғуси навоийшунослар авлодини тарбиялаш. Олий ўқув юртларида Навоий ижоди чуқур ўргатилмоғи, ўқув режаларида Навоийшунослик, улуғ мутафаккир ёзма мероси билан боғлиқ дарслар комплекси ўрин олмоғи керак.

Гулчеҳра РИХСИЕВА,
Тошкент давлат шарқшунослик институти ректори.
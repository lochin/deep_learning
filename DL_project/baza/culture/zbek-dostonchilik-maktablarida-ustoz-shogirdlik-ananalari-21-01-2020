Ўзбек достончилик мактабларида устоз-шогирдлик анъаналари

Ўзбекистон давлат санъат ва маданият институтида Педагогик кадрларни қайта тайёрлаш ва малакасини ошириш тармоқ марказининг “Бахшичилик санъати” йўналиши тингловчилари учун “Ўзбек достончилик мактабларида устоз-шогирдлик анъаналари” мавзусидаги илмий-ижодий давра суҳбати бўлиб ўтди.

Унда филология фанлари доктори, академик Тўра Мирзаевнинг шу мавзудаги қизиқарли тадқиқотлари тингловчилар эътиборига ҳавола этилди.

Кейинги йилларда миллий маданий меросимизни асраб-авайлаш, уни мамлакат ва халқаро миқёсда кенг тарғиб этиш, ўзига хос мактаб ва анъаналарини ривожлантириш юзасидан тизимли ишлар бажарилмоқда.

Давлатимиз раҳбарининг 2018 йил 1 ноябрда қабул қилинган "Халқаро бахшичилик санъати фестивалини ўтказиш тўғрисида"ги қарори мазкур соҳани янада равнақ топтириш, миллий бахшичилик ва достончилик санъатимизнинг ноёб намуналарини асраб-авайлаш, уни кенг тарғиб қилиш, ёш авлод қалбида ушбу санъат турига ҳурмат ва эътибор туйғуларини кучайтиришда, мазкур йўналишда турли халқлар ўртасидаги ижодий ҳамкорлик, маданий-маънавий муносабатларни мустаҳкамлашда муҳим аҳамият касб этмоқда. 

Мазкур ҳужжатнинг амалий натижаси ўлароқ, Термиз шаҳрида ўтган йили бахшичилик санъати бўйича илк халқаро фестиваль кўтаринки ва байрамона руҳда ўтказилди. Ўзбек бахшичилик ва достончилигини кенг тарғиб этиш, мазкур йўналишда ижод қилаётган ёшлар сафини тобора кенгайтириш, болалар мусиқа ва санъат мактабларида ҳам бу йўналишда сабоқлар ташкил этишни самарали йўлга қўйиш юзасидан тизимли ишлар бажарилмоқда. 

Тадбирда ўзбек достончилик мактабларида “Устоз-шогирд” анъаналари бўйича янги-янги илмий ва ижодий изланишлар, инновацион лойиҳалар бўйича фикрлар билдирилди.
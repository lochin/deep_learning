Бахшичилик санъатини авлодларга мукаммал етказишга хизмат қиладиган марказ

Миллий ва замонавий уйғунликни ўзида мужассам этадиган муҳташам Республика бахшичилик санъати маркази биносини қуриб, ишга тушириш учун 10 миллиард сўмдан ортиқ маблағ сарфланади.

Президентимизнинг 2019 йил 14 майдаги “Бахшичилик санъатини янада ривожлантириш чора-тадбирлари тўғрисида“ги қарорига мувофиқ ташкил этилган Республика бахшичилик санъати маркази ва унинг ҳузуридаги бахшичилик санъатини ривожлантириш жамғармаси қадимий ноёб меросимизни асл ҳолида сақлаб, келгуси авлодларга етказишга хизмат қилади. Бахшичилик санъатига қизиқиши бор ёшларнинг ижодий салоҳиятини янада ривожлантириб, интилишларини қўллаб-қувватлайди. Малакали бахшиларни тарбиялаб, камолга етказади.
Ўзбекистон Республикаси Вазирлар Маҳкамасининг 2019 йил 23 сентябрдаги "Республика бахшичилик санъати маркази ва унинг ҳузуридаги Бахшичилик санъатини ривожлантириш жамғармаси фаолиятини ташкил этиш тўғрисида"ги қарори билан янги марказ ва жамғарманинг вазифалари белгилаб берилган. Шунингдек, Термиз шаҳридаги 21-бахшичилик мактаби негизида бахшичилик санъатига ихтисослаштирилган республика мактаб-интернати ташкил этиш, қўшимча бинолар, 150 ўринли ётоқхона қуриш юзасидан тегишли вазифалар қайд этилган.

Янги марказ қурилиши учун Термиз шаҳридаги Боғишамол маҳалласи ҳудудидан бир гектар ер майдони ажратилди. Бино лойиҳаси Маданият вазирлиги ва “Ўзбекистон темир йўллари” акциядорлик жамияти ҳузуридаги “Тоштемирйўллойиҳа” масъулияти чекланган жамияти мутахассислари томонидан ишлаб чиқилган. Кўп қаватли муҳташам бинода марказ ходимлари учун барча шароит яратилади.
Республика бахшичилик санъати маркази тўғридан-тўғри Маданият вазирлигига бўйсунади. Унинг ҳузуридаги жамғарма эса давлат муассасаси шаклидаги юридик шахс ҳисобланади. Шунингдек, мамлакатимиздаги бахшичилик санъатини дунёга кенг тарғиб қиладиган “Бахши” журнали нашр қилиниб, ҳар чоракда бир марта ўзбек, инглиз ва рус тилларида чоп этилади.

Термиз шаҳридаги 21-бахшичилик мактабида Республика бахшичилик санъати маркази ва унинг ҳузуридаги Бахшичилик санъатини ривожлантириш жамғармаси фаолияти тақдимотига бағишланган тадбирда шу ҳақда атрофлича фикр алмашилди.
– Давлатимиз раҳбарининг бевосита ғояси асосида барпо этилаётган марказ ва жамғарманинг Термизда қад ростлаётгани бизни янада илҳомлантирмоқда, – дейди сурхондарёлик таниқли бахши М.Эшбоев. – Минг йиллардан буён бахши-шоирларга бешик бўлиб келаётган воҳа марказида ўтган йили ўтказилган Халқаро бахшичилик санъати фестивали дунёнинг бахши-шоир, оқин, жиров ва фольклоршунос олимларини, соҳа мутахассисларини Амударё бўйидаги қадимий шаҳарга жамлади. Юртимизнинг миллий анъана ва урф-одатларини жаҳонга кенг тараннум этиб, сайёрамизда қадимий санъатимизнинг гўзал ва нафис қирраларини тарғиб қилди. Янги марказ ва жамғарма бу борадаги ишларни янада ривожлантириб, соҳани янги босқичга кўтаришга, халқимиз қалб-қўрида асраб, авайлаб келаётган достонларимизни кашф этишга яқиндан кўмаклашади.

Яқин кунларда янги марказ қурилишига илк тамал тоши қўйилади.
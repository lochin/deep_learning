“Баҳор“ яна қайтади

Бир пайтлар машҳур “Баҳор“ ансамблининг рақсларини халқимиз севиб томоша қиларди. Болаликнинг энг ёрқин ва самимий хотиралари сирасида онгимга муҳрланган мазкур жамоанинг рақслари ўзгача нафосати, жозибаси, гўзаллиги билан барчани мафтун этгани ҳеч кимга сир эмас. “Баҳор“нинг шону шуҳрати катта авлод вакилларининг ҳамон ёдида сақланиб қолган. 

Давлатимиз раҳбарининг куни кеча эълон қилинган бир эмас, икки қарори миллий рақс санъатимизнинг равнақига дахлдор экани билан мамлакатимиз маданий ҳаётида катта воқелик бўлди, десак янглишмаймиз. “Рақс санъати соҳасида юқори малакали кадрлар тайёрлаш тизимини тубдан такомиллаштириш ва илмий салоҳиятни янада ривожлантириш чора-тадбирлари тўғрисида“ги ҳамда “Миллий рақс санъатини янада ривожлантириш чора-тадбирлари тўғрисида“ги қарорлар ўзбек санъати ривожида янги саҳифа очиб бериши йўлидаги амалий ғамхўрликнинг ёрқин намунасидир. 

Манбаларга кўра, Ўзбекистонимиз ҳудудидаги рақс санъати жуда қадимий илдизларга асосланган бўлиб, ўзида халқ оғзаки ижодиёти, мусиқа, қўшиқ ва рақсларни мужассам этади. Тарихдан бизгача “катта ўйин“ номи билан маълум доира усулларига мос ҳаракатлар асосига қурилган рақс санъати ва бошқа рақслар етиб келган.

Мутахассисларнинг фикрича, ушбу мерос Ўзбекистоннинг турли ҳудудларида турли рақс мактабларининг пайдо бўлиши ва ривожланишини яққол намоён этади. Хоразмда олов билан рақсга тушиладиган “Оташ ўйин“, Бухорода аёлларнинг ўзига хос жўшқин тарзда ижро этилган рақслари, Самарқанд вилоятининг тоғли туманларида эркакларнинг қарсак билан ижро этиладиган “Бешқарсак“ рақслари мавжуд. Сурхондарёнинг тоғли ҳудудларида йигитларнинг кўзларини ярим юмган ҳолда кўрсаткич бармоқларини осмонга қаратиб тушадиган, шу ерлик аёлларнинг эса чанқовуз жўрлигида ёки қўлда қошиқ тутганча усул бериб тушадиган рақслари ҳам сақланиб қолган. Фарғона водийси аёлларининг рақслари эса вазмин ҳаракатлар, сокинликка мойиллиги билан аҳамиятлидир. 

Ўзбек рақс санъатининг усталари ва устозлари сифатида Юсуфжон қизиқ Шакаржонов (1869-1959), Уста Олим Комилов (1875-1953), Тамарахоним, Мукаррама Турғунбоева, Исахор Оқилов, Галия Измайлова, Елизавета Петросова, Қундуз Миркаримова, Розия Каримова ва бошқа кўплаб маҳоратли рақс усталари тан олинган. Ҳозирги кунда Ўзбекистон ҳудудида 5 та рақс мактаби – Фарғона, Тошкент, Бухоро, Хоразм, Сурхон, Қорақалпоқ мактаблари мавжуд. 

Миллий рақс санъатимизнинг бой ва бетакрор анъаналарини, айниқса, “Баҳор“ ансамблининг репертуари, рақсларининг ранг-баранглиги, нафосатини юртимизга ташриф буюраётган санъаткорлар, бадиий жамоалар, балет ва хореография, рақс санъати усталари, таниқли режиссёрлар, мусиқа дарғалари кўп бора эътироф этган. Яна шуни ҳам алоҳида таъкидламоқ зарурки, ўзбек миллий рақслари, раққосаларимизнинг ижро маҳорати, истеъдоди, дунёнинг ҳеч бир ерида учрамайдиган нафис, камалак жилоли, кўзни олувчи либослари ҳеч бир халқникидан асло кам эмас. 

Юртимизда доимий ташкил этилувчи концертлар, йирик мусиқий тадбирлар, кўплаб санъат фестиваллари, ижодий танловлар миллий рақс санъатимиз истеъдодларга бой эканини яна бир карра намоён этмоқда. Шу билан бирга бу соҳада изланаётган ёшларга бўлган ишонч ва эътиборнинг амалий намунасидир. 

“Баҳор“ рақс ансамблининг қайта ташкил этилишини устоз санъаткор, моҳир педагог, тенгсиз раққоса Мукаррама Турғунбоева бошлаб берган анъаналарнинг қайта тикланиши, уларнинг давоми дея аташ мумкин. Жаҳоннинг кўплаб мамлакатларида ижодий сафарда бўлиб зафар қозонган ушбу ансамблнинг “Пахта рақси“, “Қари наво“, “Баёт“, “Катта ўйин“, “Дилхирож“, “Роҳат“, “Етти гўзал“, “Теримчи киз”, “Пилла“, “Тинчлик кабутари“, “Фарғонача“, “Хоразмча“, “Уфори санам“, “Баҳор вальси“, “Гул ўйин“ каби кўплаб рақс композициялари мухлисларнинг ҳамон қалбида. Ансамблнинг Ўзбекистон халқ артисти Маъмура Эргашева, Ўзбекистон Республикасида хизмат кўрсатган артистлар Ўғилой Муҳамедова, Зиёда Мадраҳимова каби кўплаб раққосаларининг ижро маҳорати, юксак истеъдоди, саҳна маданияти, томошабинга ҳурмати ва фидойилиги, санъат ривожи йўлидаги заҳматлари ҳали ҳамон кўплаб ёш ижрочилар учун бетакрор маҳорат мактаби вазифасини ўташи шубҳасиз.

Юртбошимизнинг миллий рақс санъатига доир қабул қилган қарорлари барча юртдошларимиз, санъатимизнинг оддий мухлислари, соҳа фидойилари, хореограф ва рақс усталарини ғоят қувонтирди. Демак, “Баҳор“ яна қайтади!
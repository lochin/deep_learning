Осиё чемпионати атлетларимиз учун муваффақиятли ўтди

 “Ўзбекистон” спорт мажмуасида оғир атлетика бўйича ўсмирлар ва ёшлар ўртасида Осиё чемпионати якунланди.

Ўзбекистон Жисмоний тарбия ва спорт вазирлиги, Миллий олимпия қўмитаси ҳамда Осиё оғир атлетика федерацияси томонидан ташкил этилган мусобақада қитъамизнинг 30 дан ортиқ давлатидан келган 200 нафарга яқин атлет иштирок этди. Ушбу мусобақа спортчилар учун қитъа чемпионлиги билан биргаликда Токио Олимпиадаси йўлланмалари учун қимматли рейтинг очколарини ҳам тақдим қилди.Терма жамоамиз мусобақа якунига кўра ёшлар тоифасида ҳам йигитлар, ҳам қизлар, ўсмирлар классификациясида эса йигитлар ўртасида очколар бўйича энг яхши жамоа, дея қайд этилди. Яна бир жиҳат, турнир давомида ўсмирлар ўртасида 6 та жаҳон рекорди ўрнатилди ва янгиланди. 
Ёшлар ўртасида ўтган чемпионатда йигитларимиз 3 та олтин, 6 та кумуш ва 7 та бронза медалларини қўлга киритган бўлса, қизларимиз 13 та олтин, 5 та кумуш ва 2 та бронза медалларини жамғарди. Ўсмирлар ўртасидаги ўғил болалар баҳсида полвонларимиз 7 олтин, 11 кумуш ҳамда 6 бронза медалини терма жамоамизга келтирган бўлса, ўсмир қизларимиз 9 тадан олтин ва кумуш ҳамда 3 бронза медалини термамиз ҳисобига қўшиб қўйди.

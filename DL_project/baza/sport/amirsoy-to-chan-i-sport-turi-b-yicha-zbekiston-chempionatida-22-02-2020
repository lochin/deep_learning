“Амирсой”: тоғ-чанғи спорт тури бўйича Ўзбекистон чемпионатида кимлар ғолиб бўлди?

Мамлакатни дунёга танитадиган энг муҳим соҳалардан бири – бу шубҳасиз спорт ҳисобланади. Ўзбекистон ёшлари кўплаб спорт турлари бўйича халқаро мусобақаларда муносиб иштирок этиб келмоқда. Бироқ қишки спорт турлари бўйича спортчиларимиз сони саноқли эди. Шу сабабли қишки Олимпия ва Параолимпия ўйинларида спортчиларимизни деярли йўқ эди.

Бугунги кунда мамлакатимизда қишки спорт турларига ҳам катта эътибор берилмоқда. Қишки спорт турлари бўйича юқори малакали кадрлар тайёрлаш, қайта тайёрлаш ва уларнинг малакасини ошириш тизими яратилмоқда. Спорт объектларининг моддий-техника базасини мустаҳкамлаш учун зарур чора-тадбирлар амалга оширилмоқда. Жойларда қишки спорт турлари бўйича мусобақаларнинг тизимли ўтказилиши йўлга қўйилмоқда.Хусусан, Тошкент вилояти Бўстонлиқ туманида жойлашган “Амирсой” тоғ-чанғи курортида қишки спорт турларининг тоғ-чанғи йўналиши бўйича мамлакат чемпионати бўлиб ўтди.

Жисмоний тарбия ва спорт вазирлиги, Ўзбекистон чанғи спорти федерацияси томонидан ташкил этилган мамлакат чемпионатида ўсмирлар ва ёшлар тоғ-чанғисининг гигант слалом ва слалом йўналишларида ўзаро рақобатлашди.Юртимизда ёшлар ўртасида соғлом турмуш тарзини тарғиб қилиш, уларнинг қишки спорт турлари билан шуғулланишлари учун зарур шарт-шароитлар ва инфратузилма яратиш, мамлакат спортчиларининг халқаро спорт майдонларида муносиб иштирок этишини таъминлаш мақсадида самарали ишлар олиб борилмоқда.

– Тоғ-чанғи спорт тури бўйича Ўзбекистон чемпионатида 11 ёшдан 20 ёшгача бўлган 60 спортчи иштирок этди, – деди Ўзбекистон чанғи спорти федерацияси раиси Беҳзод Ёқубов. – Беш кун давом этган мусобақада тоғ-чанғисининг гигант слалом ва слалом йўналишларида ғолиблар аниқланди. Мазкур мусобақа Президентимизнинг 2020 йил 4 февралдаги “Қишки спорт турларини ривожлантириш чора-тадбирлари тўғрисида”ги қарори ижросини таъминлаш мақсадида ташкил этилди. Қарорга кўра, жойларда қишки спорт турлари бўйича мусобақаларни тизимли йўлга қўйиб, ёшлар орасидан иқтидорли спортчиларни танлаб олиш орқали терма жамоалар таркибини сифатли шакллантириш учун юқори малакали спортчилар захираси тайёрланиши ҳақида бир қатор вазифалар белгиланган эди. Мамлакатимизда тоғ-чанғисига қизиқувчи ёшлар кўплигини ҳисобга олиб бу каби мусобақаларни тез-тез ўтказиб, маҳоратли спортчиларни саралаб олишга ва уларни терма жамоа сафига киритишни мақсад қилганмиз.
Бугунги кунда Ўзбекистон давлат жисмоний тарбия ва спорт университетида таҳсил олаётган миллий терма жамоа аъзоси, спорт устаси Арман Гаюпов мазкур мусобақада тоғ-чанғисининг гигант слалом йўналишида биринчи, слалом йўналишида эса фахрли иккинчи ўринни қўлга киритди.

– Чимён, яъни тоғли ҳудудда туғилганим учун ёшлигимдан тоғ-чанғиси билан шуғулланар эдим, 14 ёшга тўлганимда бу спорт тури билан мунтазам банд бўлдим, – деди Арман Гаюпов. – Беш йилдан буён нафақат мамлакат, балки кўплаб халқаро мусобақаларда ҳам фахрли ўринларни қўлга киритиб, юртимиз шарафини муносиб ҳимоя қилмоқдаман. Ҳозирда Хитойнинг Пекин шаҳрида 2021 йилда бўлиб ўтадиган қишки Осиё ўйинлари ҳамда 2022 йилда ўтказиладиган XXIV қишки Олимпия ўйинларига тайёргарлик кўраяпмиз. Ушбу мусобақаларда муносиб иштирок этиб юртимиз шарафини ҳимоя қилишга ваъда бераман.

Бу спорт тури билан шуғулланаётган ёшлар сони кун сайин ортиб бормоқда. Улар орасида Тошкент шаҳри Олмазор туманидаги 100-сонли таянч ҳаракат аъзолари шикастланган болалар учун ихтисослаштирилган мактаб-интернатда таҳсил олаётган 15 ёшли Фирдавс Ҳидоятов ҳам бор.
– Имкониятим чекланган бўлса-да яқинларим ва мураббийимларимнинг қўллаб-қувватлаши натижасида икки йилдан буён қишки спорт турларининг тоғ-чанғи йўналиши билан шуғулланаман, – деди Фирдавс Ҳидоятов. – Мазкур мусобақада тоғ-чанғисининг гигант слалом ва слалом йўналишларида иштирок этиб, фахрли биринчи ўринни қўлга киритдим. Бу ғалаба мени янада руҳлантирди. 2022 йил Хитойнинг Пекин шаҳрида ўтказиладиган қишки Параолимпия ўйинларида иштирок этиш ва юртимиз номини муносиб ҳимоя қилишга бел боғладим.

Чемпионат ғолиб ва совриндорлари ҳомийлар томонидан эсдалик совғалари билан тақдирланди.

Тадбирда Ўзбекистон Республикаси Бош вазири ўринбосари А.Абдуҳакимов иштирок этди.
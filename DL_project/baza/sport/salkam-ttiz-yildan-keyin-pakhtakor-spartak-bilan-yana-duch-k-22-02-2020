Салкам ўттиз йилдан кейин “Пахтакор” “Спартак” билан яна дуч келмоқда

Бу воқеа бугун Москвадаги “Очиқ Арена” стадионида Тошкент вақти билан соат 16:00да юз беради.

“Шерлар” ва Москва спартакчиларининг ўзаро ўйини сўнгги бор 1991 йил нинг 19 октябрида, собиқ Иттифоқ чемпионати доирасида ўтказилган. Ўшанда Андрей Пятницкийнинг ягона голи эвазига вакилларимиз ғалаба қозонган. 29 йиллик танаффусдан кейин жамоалар энди Москвада майдонга тушишади.

Мазкур жамоалар собиқ Иттифоқ даврида расмий ўйинлар доирасида ўзаро 47 бор тўқнаш келишган. Уларнинг саккизтасида юртдошларимиз ғалабага эришган бўлса, 18 та ўйинда дуранг қайд этилган, 21 марта “Спартак” устунлик қилган. Тўплар нисбати ҳам москваликлар фойдасига – 43-78.

“Спартак” муваффақият қозониш бўйича ҳамон Россия гегемони ҳисобланади. Ўз тарихида 12 бор собиқ Иттифоқ чемпионати, 10 марта Кубоги, 10 марта Россия чемпионати ва 3 бор Россия Кубогини қўлга киритган. Айни пайтда жамоани германиялик мутахассис Доменико Тедеско бошқармоқда.

Кеча Москвага етиб борган “Пахтакор”нинг таркби 18 нафар футболчидан иборат. Жамоанинг етакчилариджан ҳисобланган Элдор Суюнов, Егор Кримец, Умар Эшмуродов, Аброр Исмоилов ва Игорь Сергеев Ўзбекистон миллий терма жамоаси сафида БААда ўтаётган йиғинда иштирок этишаётганлиги боис ушбу баҳсда қатнаша олишмайди. Шунингдек, жароҳатдан тикланаётган Акром Комилов, Жавоҳир Сидиқов ва Садриддин Абдуллаев ҳам Москва сафаридан қолдирилган.

Демак, "Спартак"ка қарши майдонга тушиши мумкин бўлган футболчилар:

Дарвозабонлар

Санжар Қувватов

Умид Ҳамроев

Ҳимоячилар

Анзур Исмоилов

Фарруҳ Сайфиев

Алишер Салимов

Владимир Козак

Шерзод Аъзамов

Ҳожиакбар Алижонов

Ярим ҳимоячилар

Асад Собиржонов

Диёр Холматов

Сардор Собирхўжаев

Ҳумоюнмирзо Иминов

Одил Ҳамробеков

Достонбек Ҳамдамов

Жалолиддин Машарипов

Драган Черан

Ҳужумчилар

Эрен Дердийок

Шоҳруҳ Маҳмудҳожиев

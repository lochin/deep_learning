Зиёратчи ва сайёҳларга қулайлик

Мамлакатимизда тарихий обида ва маданий ёдгорликлар кўп. Улар халқимизнинг ўтмишини ўзида мужассам этган миллий қадриятларимиз намунаси, бебаҳо бойлигимиздир. Юртимиздаги юзлаб кўҳна ва бетакрор обидалар асрлар давомида жаҳон аҳлини лол этиб келмоқда.

Шу боис, уларни ўрганиш, муҳофаза қилиш, келажак авлодларга етказиш борасида кенг кўламли ишлар амалга оширилмоқда. Президентимизнинг 2018 йил 19 декабрдаги “Моддий маданий мерос объектларини муҳофаза қилиш соҳасидаги фаолиятни тубдан такомиллаштириш чора-тадбирлари тўғрисида”ги қарори бу борада муҳим дастуриламал бўлмоқда.

– Вилоятда маҳаллий ва республика аҳамиятига молик 359 та тарихий ва маданий мерос объекти рўйхатга олинган, – дейди Маданий мерос объектларини муҳофаза қилиш ва улардан фойдаланиш департаменти Андижон вилояти бошқармаси бошлиғи Бекзодбек Умаров. – Улардан 115 таси археологик, 70 таси меъморий ёдгорликлар, 96 таси маҳобатли санъат ёдгорликлари ва ҳайкаллар бўлиб, 78 таси диққатга сазовор жойлар ва зиёратгоҳлардир. Уларни асраб-авайлаш, ободонлаштириш ишларига алоҳида эътибор қаратилаётир. Жумладан, вилоятдаги маданий мерос объектлари рўйхати шакллантирилиб, электрон маълумотлар базаси яратилди.

Мавжуд объектлар ҳолати ўрганилиб, аксариятида кадастр-баҳолаш, муҳандислик-тадқиқот, топономик, картография ишлари амалга оширилди. Хусусан, 80 дан зиёд тарихий ёдгорликларнинг кадастр ҳужжати тайёрланди. Бу ишлар учун 2017-2018 йилларда қарийб 185 миллион бюджет маблағи сарфланди. Айни кунга қадар 35 та объектнинг паспорти тайёрланди.

Хорижлик ва юртимиз тарихчи олимлари, археологлари ҳамкорлигида Марҳамат туманидаги Мингтепа, Қўрғонтепа туманидаги Қўштепа археологик ёдгорликларида қазилма ва илмий-тадқиқот ишлари олиб борилди.

Мингтепа қалъаси қадимий Даван давлатининг пойтахти – Эрши шаҳри харобалари экани тарихдан маълум. Олимларнинг аниқлашича, ўз даврида қалъанинг шаҳар ичи 38 гектар, ташқариси эса 230 гектар майдонни эгаллаган. Эрши ҳукмдорининг махсус саройлари жойлашган Жунғортепа, Қоровултепа, Мингтепа, Алитепа сингари 30 дан ортиқ тепалик харобалари ҳозир ҳам сақланган.

Вилоят маркази ва Тошкент шаҳрида ушбу археологик ёдгорликларда олиб борилган қазишмалар чоғида топилган ноёб осори-атиқалар, турли буюмлар кўргазмалари ташкил этилиб, кенг жамоатчиликка намойиш этилди. Шунингдек, очиқ осмон остидаги "Мингтепа” музейини ташкил этиш бўйича ҳам иш олиб борилмоқда.

– Халқимизнинг кўҳна тарихини акс эттирувчи бу каби ноёб ёдгорликларни асраш, жаҳон аҳлига кўрсатиш, энг асосийси, уларни келажак авлодларга етказиш муҳимдир, – дейди "Мингтепа – маданий мерос" жамоат фонди раҳбари Ортиқали Ҳусанов. – Мингтепа харобаларини ўрганиш борасидаги ишлар режа асосида олиб борилаётгани мазкур ҳудуд ва халқимиз тарихига оид янги-янги ашё ва маълумотлар олиш имконини бермоқда.

Буюк ипак йўлини тиклаш мақсадида ЮНЕСКО томонидан амалга оширилаётган “Буюк ипак йўли: Фарғона – Сирдарё коридори” лойиҳаси доирасида Мингтепа археологик ёдгорлиги таркибидаги Жунғортепа, Қоровултепа, Мингтепа тепаликларини ўрганиш, қайта тиклаш, халқаро туристик йўналишга киритиш бўйича ишлар олиб борилмоқда.

Айни кунда бюджет маблағлари ҳисобидан Пахтаобод туманидаги Ҳовускон ота, Хўжатақсим ота, Хўжаобод туманидаги Имом ота, Андижон туманидаги Меҳмони Валий, Балиқчи туманидаги Тузлуқ момо зиёратгоҳларида қурилиш-ободонлаштириш ишлари амалга оширилмоқда.

– Ҳовускон ота зиёратгоҳида кенг кўламли қурилиш-бунёдкорлик ишлари олиб борилмоқда, – дейди Маданий мерос объектларини муҳофаза қилиш ва ундан фойдаланиш департаменти Андижон вилояти бошқармаси жамоатчи инспектори Сайфулло Юнусов. – Миллий услубдаги айвон, мақбара, шунингдек, зиёратчиларга қулайлик яратиш учун қатор савдо ва хизмат кўрсатиш объектлари барпо этилади, зиёратгоҳ янада ободонлаштирилади. Бунинг учун 1 миллиард 200 миллион сўм маблағ сарфланиши кўзда тутилган.
Вилоятдаги маданий мерос масканларида зиёратчилар ва сайёҳларга янада қулайлик яратиш, хизмат кўрсатиш сифатини ошириш, инфратузилмасини яхшилаш, автотураржойлар ташкил этиш масалаларига алоҳида эътибор қаратилмоқда. Бу борада Андижон шаҳридаги Боғи Бобур дам олиш маскани, Жомеъ ёдгорлик мажмуаси, Хонобод шаҳридаги Фозилмон ота зиёратгоҳида ишлар намунали йўлга қўйилган. Бироқ қатор зиёратгоҳ ва дам олиш масканлари борки, уларда ташриф буюрувчилар учун шароитлар ҳали кўнгилдагидек эмас. Мутасадди ташкилотлар, кенг жамоатчилик ҳамкорлигида ана шу масканларда ҳам зарур ишлар олиб борилиши лозим.

Мухтасар айтганда, тарихий обида ва маданий ёдгорликлар юртдошларимиз қалбида Ватанга муҳаббат, ўтмишдан ифтихор туйғуларини юксалтириш, ёш авлодни тарихимизга, миллий қадриятларимизга ҳурмат руҳида тарбиялашда муҳим восита бўлиб хизмат қилади.
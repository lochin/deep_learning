Бухоро шаҳридаги эко-кафе сайёҳларга нимаси билан манзур бўлди?

Ҳар бир ҳудуднинг сайёҳларни жалб қиладиган томонлари бўлади. Бу борада Бухоро шаҳрида имкониятлар жуда кўп. Келаётган маҳаллий ва хорижий сайёҳларга кўрсатилаётган турли хизматлар ҳам эътибордан четда қолмаслиги муҳим масала.

Бухоро шаҳрида бир пайтнинг ўзида 65 кишига хизмат кўрсатадиган “Terrace” деб номланган эко-кафе иш бошлади. Мазкур хизмат масканининг ўзига хос жиҳатлари бисёр.

Аввало, у фақат табиий маҳаллий материал – ёғочдан ишланган. Бирор қисмида металл мослама, ҳатто мих ҳам ишлатилмаган. Бинонинг юқори ва пастки қисмларини чўпкори “конструкция” мустаҳкамлаб туради. Ёғоч иморат теваракдаги ғиштин қадимий обидалар тусига мос.

Бир том остидаги бино ичида алоҳида 7 та бўлма – хона бўлиб, уларни кичик йўлакчалар ажратиб туради. Кафе ичкарисида енгил шабада эсиб туриши ҳавонинг ҳароратли кунлари кишига ёқимли кайфият бағишлайди.

Миллий ва Европа таомларига буюртма бериб, хонтахта атрофида овқатланиш, қаҳва ёки бир пиёла чой устида суҳбат қуриш мумкин.

Эко-кафенинг номига хос яна бир жиҳати бор. Бу ерда турли кимёвий яъни таъм берувчи, хушбўй аралашмалардан тайёрланган шарбатлар берилмайди. Уларнинг ўрнига мева ва сабзавотлардан тайёрланадиган экологик тоза шарбатлар таклиф қилинади.

– Қадимий шаҳрингизни томоша қиладиган меҳмонлар учун меъморий обидаларга яқин жойларда қулайликлар яратилгани бизга ёқди, – дейди оила аъзолари билан Бухорога саёҳатга келган Жанубий кореялик Чонг Бён. – Бу эко-кафе ҳам бизга манзур бўлди. Муҳими, шарқона услубдаги иморатда ҳаммаси миллий ва оддий. Кафе шундай жойда қурилганки, атрофдаги қадимий ёдгорликлар кўзга ташланиб туради.

Гeрманияда Ўзбекистоннинг туризм салоҳияти намойиш этилди

Берлин шаҳрида Наврўз байрами муносабати билан Ўзбекистоннинг туризм салоҳиятини намоийш этишга бағишланган тадбир ўтказилди. 

Ўзбекистоннинг Германиядаги элчихонаси, Туризмни ривожлантириш давлат қўмитаси томонидан Берлин этнология музейи ҳамда Гумбольдт форум халқаро маданият саройи ҳамкорлигида ташкил этилган тадбирда 2,5 мингдан ортиқ иштирокчи қатнашди. Жумладан, Наврўз байрамини кенг нишолаётган мамлакатлар, Қозоғистон, Тожикистон, Туркманистон, Ироқ, Афғонистон ва Тукрия давлатлари вакиллари, Германиянинг турли шаҳарларидан маҳаллий аҳоли ва ватандошларимиз иштирок этди.

Тадбирда Туризмни ривожлантириш давлат қўмитаси томонидан Наврўз таомлари бўлган – сумалак, кўксомса, палов ва бошқа таомлар тайёрланиб, тадбир иштирокчиларга улашилди. Шунингдек, махсус ижодий бурчак ташкил этилиб, унда ўзбек халқ ҳунармандчилиги намуналари намойишга қўйилди ҳамда Ўзбекистоннинг туризм салоҳиятини акс эттирувчи тарғибот материллари тарқатилди.

Тадбир давомида Туризмни ривожлантириш давлат қўмитаси кўмагида ижодий сафар ташкил этилган “Тасанно” гуруҳи чиқишлари хорижлик меҳмонларни лол қолдирди. Миллий либосларимиз, жумладан, тўн ва дўппини кўрган иштирокчилар маданиятимизга ўзгача қизиқиш билдирди. Миллий рақсларимиз барчага бирдек манзур бўлди. 
– Тадбирда иштирок этиш учун Гамбург шаҳридан етиб келдим, – дейди Гамбург шаҳар ҳокимияти маданият бўлими бошлиғи Ютта Хофлик. – Чунки, Ўзбекистоннинг маданиятига қизиқаман. Айниқса, миллий куй-қўшиқлари 
ва либослари ҳар бир инсонга ўзгача қувонч бағишлайди. Ўзбек миллий таомларини тотиб кўриш орзуим эди ва бугун бунга муассар бўлдим. Таъкидлаш жоизки, Германияда Ўзбекистон энг оммалашган туризм манзили сифатида қаралмоқда. Жорий йилнинг ёз фаслида кичик бир гуруҳимиз билан, Ўзбекистонга ташриф буюришни режалаштирганмиз.

Айни пайтда Туризмни ривожлантириш давлат қўмитаси делегациясининг ташрифи давом этмоқда.
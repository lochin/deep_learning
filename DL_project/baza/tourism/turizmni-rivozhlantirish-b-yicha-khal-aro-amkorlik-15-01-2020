Туризмни ривожлантириш бўйича халқаро ҳамкорлик​

Жаҳон иқтисодиёти ва дипломатия университети ҳузуридаги Япония тадқиқотлар таҳлилий марказида Япониянинг Вакаяма университети профессорлари иштирокида илк семинар ташкил этилди. 

Давлатимиз раҳбарининг 2019 йил 17-20 декабрь кунлари Японияга расмий ташрифи арафасида Жаҳон иқтисодиёти ва дипломатия университетида Марказий Осиё минтақасида ягона бўлган Япония тадқиқотлар таҳлилий маркази очилган эди. Куни кеча ушбу марказда туризмни ривожлантириш бўйича биринчи халқаро семинар бўлиб ўтди.

Тадбирда университет проректори С.Саидқосимов, Вакаяма университетининг туризмни тадқиқ қилиш маркази ижрочи директори Накамото Кадзуе хоним, мазкур университет туризмни ривожлантириш лойиҳалари мувофиқлаштирувчиси Мурано Мисато, Нагоя университетининг Ўзбекистондаги ваколатхонаси ижрочи директори Элдор Элмуродов, профессор-ўқитувчилар, докторант тадқиқотчилар, талабалар иштирок этди. 

Семинар Президентимизнинг 2019 йил 28 декабрдаги “Ўзбекистон Республикаси билан Япония ўртасидаги икки томонлама ҳамкорликни янада кенгайтириш ва мустаҳкамлаш чора-тадбирлари тўғрисида”ги қарори ижроси доирасида Ўзбекистон билан Япония ўртасидаги стратегик шерикликни янада чуқурлаштиришга кўмаклашиш мақсадида ташкил этилди.
Унда икки мамлакат ўртасидаги стратегик муносабатлар сиёсий, савдо-иқтисодий, инвестиция, маданий-гуманитар ва туризм соҳалари қатори илм-фан, таълим ва инновация соҳаларида ҳам жадал ривожланаётгани таъкидланди. 

Семинарда Ўзбекистонда туризм соҳасини ривожлантиришнинг халқаро-ҳуқуқий ҳамкорлик масалалари бўйича атрофлича маълумот берилди. Япониялик мутахассислар Кунчиқар мамлакатда туризмни ривожлантиришнинг ўзига хос томонлари ҳақида сўзлади, семинар иштирокчилари Вакаяма университети профессорларининг туризм бизнеси соҳасида амалга оширган илмий тадқиқотларига доир тақдимот билан танишди.

Икки мамлакат ўртасида дўстона алоқаларни кенгайтиришда фаол иштирок этиш учун Жаҳон иқтисодиёти ва дипломатия университетининг илмий-ўқув жараёни ҳам жалб этилган. Бу ерда кўп йиллардан буён Япониянинг нуфузли таълим масканлари билан талаба алмашиш дастурлари муваффақиятли амалга ошириб келинмоқда. Шунингдек, япониялик мутахассислар япон тилини ўқитиш жараёнини ташкил этишда фаол иштирок этмоқда, улар Япониянинг замонавий иқтисодиёти, ички ва ташқи сиёсати бўйича маърузаларини тақдим этмоқда. 

Тадбирда бундай учрашувлар икки мамлакат ўртасида маданий-гуманитар алоқаларни ривожлантириш, сайёҳлар алмашувларини кўпайтириш ва соҳада қўшма лойиҳаларни амалга оширишга хизмат қилиши таъкидланди. 
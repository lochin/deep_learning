Ўзбекистонда 30 ёшгача бўлган ёшлар ва хорижлик ёш туристларга “Work&Travel” дастури жорий этилади

Норматив-ҳуқуқий ҳужжатлар лойиҳалари муҳокамаси порталига Вазирлар Маҳкамасининг “Ўзбекистон Республикасида ёшлар туризмини ривожлантиришга оид чора-тадбирлар тўғрисида”ги қарори лойиҳаси жойлаштирилди.

Ҳужжатнинг ташкилий механизм ва чора-тадбирлар дастурига мувофиқ, Ёшлар туризмини қўллаб-қувватлаш мақсадида 30 ёшгача бўлган ёшлар, шу жумладан хорижлик ёш туристларга ишлаш билан биргаликда саёҳат қилиш имкониятини яратиш мақсадида “Work&Travel” (иш ва саёҳат) дастурини жорий этиш механизми ва ташкилий чора-тадбирлар дастурини ишлаб чиқиш ҳамда тасдиқлаш учун Вазирлар Маҳкамасига киритилади.

Ҳужжат лойиҳасида мазкур вазифани ижроси учун масъуллар этиб Бандлик ва меҳнат муносабатлари вазирлиги (Н.Хусанов), Ўзбекистон Ёшлар иттифоқи (А.Саъдуллаев),Ташқи ишлар вазирлиги (А. Комилов), Туризмни ривожлантириш давлат қўмитаси (А.Аққулов)лар белгиланган.

Бундан ташқари қарорда ногиронлиги бўлган ёшлар ва кам таъминланган оилалар фарзандлари учун Ўзбекистон бўйлаб бепул саёҳатлар ташкил этиш, ногиронлиги бўлган ёшлар саёҳат қилишлари учун қулай шароитлар яратиш мақсадида тегишли жамоат тузилмаси ташкил этиш орқали “Charity Tour” лойиҳасини амалга ошириш вазифалари ҳам белгилаб қўйилган.

Шунингдек, ёшларни ички туризмга фаол жалб қилган ҳолда уларни ватанга муҳаббат руҳида тарбиялаш мақсадида таълим муассасалари ўқувчи ва талабалари ўртасида туризм мавсуми паст даврда (январь-март) “Тourism challenge” (Туризм чорлови) танлови ўтказилади.
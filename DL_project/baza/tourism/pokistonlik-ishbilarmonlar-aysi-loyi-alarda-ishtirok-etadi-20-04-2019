Покистонлик ишбилармонлар қайси лойиҳаларда иштирок этади?

Ўзбекистон Республикасининг Покистон Ислом Республикасидаги Фавқулодда ва мухтор элчиси Ф.Сидиқов бошчилигидаги покистонлик ишбилармонлар вакиллари Наманганда бўлди.

Покистоннинг “Travel Planners”, “TJ Switches”, “Pyramid Logistics”, “Ejad”, “Sea View Hotel Gawadar”, “Chicken Hut”, “One” каби савдо, транспорт, қурилиш, енгил саноат, хизмат кўрсатиш йўналишларидаги компаниялар раҳбарлари ва вакилларидан иборат меҳмонларни вилоят ҳокими Х. Бозоров қабул қилди.
Учрашувда энергия тежамкор лампалар ишлаб чиқариш, электротехника, меҳмонхоналар қуриш, тиббиёт, фармецевтика, туризм йўналишларида ҳамкорлик қилиш масалалари муҳокама этилди.

Учрашувдан сўнг хорижлик ишбилармонлар яратилган инвестиция муҳити билан танишиш, ҳамкорлик истиқболларини белгилаш мақсадида вилоятнинг бир қатор туманларида бўлди. Жумладан, меҳмонлар Косонсой туманидаги “Зайниддин ҳожи”, “Косонсой тўқимачи”, “Атласмен”, “Мадор Текс”, “Косонсой Авто Сервис”, “Косонсой таъмирлаш заводи”, “Косонсой бош пиллахона”, Чортоқ туманидаги “Chortoq Mineral Water”, “Chartak Resort” каби корхоналар фаолияти билан танишди. “Чортоқ туризм зонаси” да янги қуриладиган меҳмонхоналар лойиҳалари тақдимоти ўтказилди. Шунингдек, меҳмонлар Биби Наима Она, Султон Увайс Қараний мақбараларини зиёрат қилди.

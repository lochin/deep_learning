Навоий бепул Wi-Fi шаҳарга айланиши мумкин

Стартап лойиҳалар танлови ғолиби, Навоий шаҳрида фаолият юритувчи корхона раҳбари Норбой Арзиев навоийликларга катта совға тақдим этмоқда. У чексиз ва бепул Wi-Fi орқали интернетга уланиш имконини яратмоқчи. Бу лойиҳани эса кичик синов-тажриба тарзида ишга тушганини маълум қилди.

“300дан ошиқ роутер ускуналари импорт қилинган, лойиҳани тўлақонли ишга тушириш учун барча шароитлар ҳозирланган”, дейди корхона раҳбари Норбой Арзиев

“Айни пайтда шаҳарнинг 20та нуқтасида лойиҳа синов тарзида ишлаб турибди. Биз таклиф этаётган лойиҳанинг афзаллиги — аҳолига ҳақиқатан бепул ва чексиз интернетни тақдим этилишида. Шаҳарнинг исталган нуқтасидан тўлқин тармоғига уланган фойдаланувчи узлуксиз 1 Мбит/с тезликдаги интернет билан таъминланади”, дейди лойиҳа муаллифи.

Инновацион ривожланиш вазирлиги ахборот хизматининг хабарига кўра лойиҳа бўйича 1 млрд. сўм давлат гранти ажратилган ва 2020 йилнинг ўзида Бутун Навоий шаҳри бўйлаб юқори тўлқинли 500 та роутер ўрнатилиши режалаштирилган. 

Ушбу лойиҳани жорий йилнинг 21 март куни — Наврўз байрами арафасида расман ишга тушириш режалаштирилган. Бундан ташқари, тезлиги 4 Мбит/с бўлган аналог узатмаси шаҳар аҳолиси ва меҳмонлари учун пулли обуна орқали тақдим этилади.

Шуни ҳам эслатиб ўтишимиз керак-ки, бундай инновацион ғоя Республикамизда биринчи бўлиб Навоийда амалга оширилмоқда.

Жамолбек Саломов
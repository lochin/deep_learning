Ўзбекистонлик дастурчилар ҳиндистонлик ҳамкасблари тажрибасини ўрганди

Фан-техника ва маркетинг тадқиқотлари маркази – UNICON.UZ мутахассислари Ҳиндистон технологик институтининг “Indian Technical and Economic Cooperation Programme” (ITEC) дастури доирасида Ҳиндистоннинг Канпуре шаҳрида ташкил этилган “Intermediate cyber security for IT professionals” курсида ўқиб қайтди.

Ўзбекистон Республикаси Ахборот технологиялари ва коммуникацияларини ривожлантириш вазирлигидан олинган маълумотга кўра “Intermediate cyber security for IT professionals” ўқув курсида турли мамлакатлардан 28 мутахассис иштирок этган. Машғулотлар доирасида улар киберхавфсизликни таъминлаш соҳасига оид назарий билимлар ва амалий кўникмаларни эгаллади, шунингдек, киберхавфсизликка қарши курашиш борасидаги энг янги услублар ва киберҳужумларнинг оқибатларини бартараф этиш усуллари билан танишди.

Шунингдек, ўқиш давомида корпоратив маданиятга алоҳида эътибор қаратилди. Бусиз барча замонавий кибер таҳдидларга қарши самарали ҳимояни таъминлаб бўлмайди.

Ўзбекистонлик дастурчилар ўқишни муваффақиятли тугаллаб, сертификат олди. Уларнинг мазкур таълим дастуридаги иштироки икки мамлакат ўртасидаги ҳар томонлама ҳамкорликни ривожлантиришда навбатдаги қадамлардан бири бўлди.
Сузувчи АЭСни биласизми?

Сузувчи атом иссиқлик электр станцияси – “Росатом” давлат корпорацияси таркибига кирувчи концерн лойиҳаси Чаун-Билибинск энергия маркази (Чукотка автоном округи)нинг ажралган тармоғига 2019 йил 19 декабрда уланган пайтдан бошлаб дастлабки 10 миллион кВт/с электр энергия берди. 

Келгусида сузувчи атом иссиқлик электр станцияси Чукоткадаги электр энергияга бўлган ошиб бораётган эҳтиёжини тўла ҳажмда таъминлаб, нафақат Певек шаҳри, балки бутун минтақа учун ишончли электр манбасига айланади. 

“Концерн Росэнергоатом” АЖ нинг “Сузувчи атом иссиқлик электр станцияларини барпо этиш ва улардан фойдаланиш дирекцияси” филиали раҳбари Виталий Трутневнинг маълумотига кўра, келажакда сузувчи атом иссиқлик электр станцияси Чукоткадаги олтин, мис ва бошқа фойдали қазилмаларни қазиб олиш корхоналарини электр энергияси билан таъминлайди. Бундан ташқари, сузувчи атом иссиқлик электр станцияси Шимолий денгиз йўли инфратузилмасининг таянч элементларидан бирига айланади. Объектни саноат эксплуатацияси учун бериш 2020 йилдаги муҳим вазифадир. 

Сузувчи атом иссиқлик электр станцияси технологик эскирган “Билибинск АЭС” ва Чаунск кўмир иссиқлик электр станциясининг қувватларининг ўрнини босади. Сузувчи АЭС фойдаланишга топширилгандан сўнг дунёдаги энг шимолий атом станциясига айланади. Сузувчи атом иссиқлик электр станциясини Певек шаҳрига жойлаштириш Чуонск муниципал тумани ва умуман Чукоткани ижтимоий-иқтисодий жиҳатдан жадал ривожлантириш учун шарт-шароит яратади. Бундан ташқари, у Шимолий денгиз йўлини ривожлантириш ва музёрарларни йил бўйи музлардан олиб ўтилишини таъминлаш дастури доирасида инфратузилманинг муҳим элементларидан бири бўлади. У ташқи хавфларга нисбатан пишиқ қилиб ишланган. Станция 70 МВт гача электр энергияси ва 50 Гкал/с иссиқлик энергиясини ишлаб чиқарадиган КЛТ-40С музёрар типидаги иккита реактор қурилмалар билан жиҳозланган. Бу қарийб 100 минг нафар аҳоли истиқомат қиладиган шаҳарни энергия билан таъминлаш учун етарлидир.

Ҳозирги пайтда “Росатом” давлат корпорацияси сузувчи атом иссиқлик электр станциясининг иккинчи авлоди – оптималлашган сузувчи энергоблок (OFPU) ни яратиш устида иш олиб бормоқда. У олдингисидан кичикроқ ва кучлироқ бўлади. Уни умумий қуввати 100МВт га тенг РИТМ-200М реактор типидаги иккита реактор билан жиҳозлаш кўзда тутилмоқда. 
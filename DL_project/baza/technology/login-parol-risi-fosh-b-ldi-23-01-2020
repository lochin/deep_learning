Логин-пароль ўғриси фош бўлди

Пойтахтимизнинг Чилонзор туманидаги Тошкент юридик коллежида Жиноят ишлари бўйича Чилонзор тумани суди томонидан очиқ сайёр суд мажлиси ва “Менинг маҳаллам – менинг судьям” шиори остида ёшлар билан очиқ мулоқот ўтказилди.

Унда Ўзбекистон ёшлар иттифоқи, Чилонзор тумани хотин-қизлар қўмитаси, “Маҳалла” хайрия жамоат фонди ва “Нуроний” жамғармаси, Фуқароларнинг ўзини ўзи бошқариш органлари фаолиятини мувофиқлаштириш бўйича Чилонзор тумани кенгаши вакиллари, прокурор, адвокат, судьялар, маҳалла фаоллари, ўқитувчи-мураббийлар, ўқувчи-ёшлар иштирок этди.

Тадбирда Жиноят ишлари бўйича Чилонзор тумани суди раиси Илгизар Собиров, судья Сарвар Арипов ва бошқалар сўзга чиқиб, Президентимиз Шавкат Мирзиёев раҳбарлигида инсон ҳуқуқ ва эркинликларини таъминлаш, суд ҳокимиятининг чинакам мустақиллигига эришишга қаратилган чора-тадбирлар амалга оширилганини таъкидлади. Давлатимиз раҳбарининг Конституциямиз қабул қилинганининг 27 йиллигига бағишланган нутқи мазмун-моҳияти ҳақида сўз борди.

Шунингдек, тадбирда сайёр суд йиғилишларининг мақсади ҳақида тушунча берилиб, бу шунчаки эмас, балки ҳуқуқбузар жиноятининг негизи, унинг оқибатини кўриб, англаш ҳамда ҳуқуқий онгимизни ошириш учун муҳим тадбир экани қайд этилди.

Сайёр судда 5 та ҳукм ўқилди ва жиноят ишларидан фотолавҳалар кўрсатилди. Жумладан, судья С.Арипов томонидан А.Н.га оид суд иши кўрилди.

А.Н. 2019 йил 16 июлда “OLX” электрон бозорига баҳоси 900 АҚШ доллари қийматидаги “IPhone XS” телефон аппаратини сотиш мақсадида эълон жойлаштирган М.Ю.дан телефонини сотиб олишини айтади. У телеграм мессенжеридан “Мар” номи орқали алоқага чиқиб, М.Ю.дан “IPhone XS” телефон аппаратига “Apple ID” логинини киритиб туришини сўрайди. Муддаосини эса муқаддам “IPhone XS” телефон аппаратини йўқотиб қўйгани, шу йўл билан “Apple ID” логини орқали йўқотиб қўйган телефонидан файлларни тиклаб олиш, дея тушунтиради.

М.Ю. унга ишониб берган паролни ўзининг “Apple ID” логини ўрнига киритгандан сўнг товламачи интернет тармоғи орқали М.Ю. “IPhone XS” телефон аппаратининг “Apple ID” логини ва кодини ўзгартириб, кейинчалик ушбу “Apple ID” логини ва кодни бериши учун ундан 150 АҚШ доллари талаб қилган.

А.Нурмуҳамедов бундан ташқари яна 3 кишидан шу йўл билан пул ундирган. Суд жараёнида жазони енгиллаштириш мақсадида Ёшлар иттифоқи ва Чилонзор тумани “Яккатут“ МФЙ томонидан кафолат хатлари тақдим этилди. Ҳуқуқбузарга нисбатан 5 йил озодликни чеклаш жазоси тайинланиб, суд залида озод этилди. Унга нисбатан тегишли чекловлар қўйилди.
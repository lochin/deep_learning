Италия расмийлари коронавирус туфайли жиддий чекловлар ўрнатмоқда.

Италия ҳукумати мамлакат шимолида COVID-19 коронавируси билан тарқалиши ҳолатлари кўп бўлган жойларда жиддий чекловлар ўрнатди. Жумладан, эпидемия билан курашиш бўйича махсус чоралар бу ҳудудларда қарийб 50 минг кишига таъсир кўрсатиб, 10 га яқин аҳоли пунктлари ёпилишига сабаб бўлди. Мамлакатда ҳозиргача 79 та инфекция ҳолати аниқланди, икки киши вафот этган.

22 феврал кунидан бошлаб Италия Бош вазири Жузеппе Конте эпидемия марказлари деб ҳисобланган жойлар аҳолисидан яшаш жойларини тарк этишни сўраган ҳамда ушбу ҳудудларга бошқаларнинг киришини ҳам тақиқлаган.

Dw com нашрининг ёзишича, энг кўп яъни 54 та ҳолат Италиянинг Ломбардия ҳудудига тўғри келади. Бу ерда Mиландан 60 км узоқликда жойлашган Кодоньо шаҳри яқинидаги ўнта аҳоли пунктида 50 мингга яқин одамга нисбатан махсус чоралар кўрилган. Кодоньо шаҳрининг ўзида барча супермаркетлар ва ресторанлар ёпилган, кўчада одамлар ниқоб тақиб юришибди. Mилан шаҳри мэрининг буйруғига биноан шаҳардаги жамоат ташкилотлари ҳам ёпилган.

Мамлакатнинг Венето ҳудудида, 17 та ҳолат қайд этилганлиги боис, Италиянинг кўпчилик шаҳарларида, мактаблар, спорт марказлари, бар ва дискотекалар ҳам ёпилган. Вирусдан вафот этган биринчи Европа Иттифоқи фуқароси ушбу ҳудуднинг 78 ёшли фуқароси эди. Иккинчи коронавирус қурбони Ломбардияда вафот этган 77 ёшли аёлдир. Mаъмурлар ушбу икки ҳудудда 23 феврал куни барча спорт ва ижтимоий тадбирларни бекор қилишга буйруқ беришган.

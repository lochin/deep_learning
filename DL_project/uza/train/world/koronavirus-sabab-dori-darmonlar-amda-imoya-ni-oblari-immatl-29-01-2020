Коронавирус сабаб дори-дармонлар ҳамда ҳимоя ниқоблари қимматлашиб кетмоқда

Пекин бозорларни бошқариш ва мувофиқлаштириш бошқармаси шаҳардаги дорихоналарнинг бирига 3 миллион юан (432 минг доллар атрофида) жарима солди. Бунга ушбу дорихона юзга тақиб юрадиган ниқобларни қимматлаштириб сотгани сабаб бўлган, дейилади Пекин ҳукумати тарқатган хабарда.

Бошқарма 23 январдан бошлаб озиқ-овқатлар, дори-дармонлар, дезинфекция ва ҳимоя воситалари, жумладан ниқоблар сотишда нархни сунъий ошириш ҳолатларини аниқлаш учун дорихоналар, супермаркетлар ва савдо дўконларини қаттиқ текширмоқда.

Ҳозиргача бошқарма нарх сиёсатида 31 та қонунбузарликларни аниқлади. Энг катта қонунбузарлар Фэнтай туманидаги Jimin Kangtai аптекалар бўлими бўлиб чиқди. Улар ҳимоя ниқобларининг нархини қарийб олти баробарга қиммат сотган. Бошқарма ушбу аптекага маъмурий чора қўллагани ҳақда хабар йўллади ва 3 миллион юанлик жаримага тортилганини маълум қилди.

Ҳукумат фуқароларни бундай мураккаб пайтларда ижтимоий масъулият ҳиссини оширишга ва бозорларда нархлар барқарорлигини назорат қилишни кучайтиришга чақирмоқда. Шунингдек, аҳолини ҳушёр бўлишга, агар қонунбузарликларга гувоҳ бўлса, бу ҳақда зудлик билан хабар қилишларини сўраган.

Хитой пойтахтидаги савдо дўконлари ва аптекаларда ўтган ҳафтанинг бошларида ҳимоя ниқоблари, вирусга қарши дори-дармонлар қимматлашгани кузатила бошлаганди. Коронавирус билан касалланиш ҳодисаси Пекинда ҳам қайд этилгани маълум бўлгач, шаҳар аҳолиси ҳамма нарсани сотиб ола бошлаган. Умумий ваҳима ортидан айрим тадбиркорлар нархларни ошириб, зарур товарлардан қўшимча даромад олишга тушиб кетишди, аммо ҳукумат бундай ҳаракатларга қарши тезкор чоралар кўрмоқда.
Туркия ҳарбийлари Ливияга етиб келди

“218” телеканали тарқатган хабарда айтилишича, туркиялик аскарлар чоршанба куни тонгда иккита ҳарбий кемада келишган. Яна бир транспорт кемасида танклар келтирилган.

Шунингдек, “Ахмар Ливия“ портали ҳам душанба куни Мисрати аэропортига 40 нафар туркиялик зобит келгани ҳақда маълум қилди. Улар Afriqya Airways компанияси самолётида келгани айтилмоқда.

Ливияда кечаётган сиёсий можароларни ҳал этиш учун ҳозиргача олти марта халқаро конференция бўлиб ўтди. Олтинчиси 19 январда Берлинда уюштирилган эди. Мазкур халқаро анжуманда Россия, АҚШ, Туркия, Миср, ЕИ, БМТ ва бошқа бир қатор давлатлардан вакиллар иштирок этди. Иштирокчилар можарода қатнашаётган томонларни ўт очишни бутунлай тўхтатишга чақирган. 

2011 йилда Ливия раҳбари Муаммар Каддафий ҳокимиятдан ағдарилгандан кейин Ливия амалда ягона давлат сифатида фаолият юритмай қўйди. Айни пайтда мамлакатда қўшҳокимиятчилик ҳукм сурмоқда. Шарқда халқ томонидан сайланган парламент фаолият олиб бораётган бўлса, ғарбда пойтахт Триполида БМТ ва Европа Иттифоқи қўллаб қувватлаб келаётган Миллий келишув ҳукумати фаолият юритмоқда. Мамлакатнинг шарқий қисмидаги ҳукумат Триполидан мустақил равишда иш олиб боради ва Ливия миллий армияси қўмондони маршал Халиф Хафтар билан ҳамкорлик қилиб келади.
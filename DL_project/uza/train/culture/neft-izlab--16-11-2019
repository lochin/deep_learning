“Нефт” излаб...

Она тилим – олтин сандиғим


Ёнилғи сифатида ишлатиладиган ва ундан бензин, керосин каби маҳсулотлар олинадиган қора ёғ­симон суюқ минерал модда тилимизда нефт деб аталишини яхши биламиз.

Бироқ негадир бу сўз тилимизга бошқа тилдан кириб келгандай таассурот қолдиради. Аслида “нефт” сўзи тилимизда қадимдан бўлган туркий сўздир. Алишер Навоийнинг “Хамса”сида“нефт” сўзи бир неча ўринда “нафт” шаклида келган.

Бўлуб икки кўзи наззора чоғи,

Нечукким нафтнинг ўтлуғ булоғи...

...Не ўтким оғзидин тортиб забона,

Бўлуб нафти ёрутқондин нишона.

Ҳа, барибир... Негадир “нефт” сўзи тасаввуримда бизга бегонадай туюлаверади. Қанча яқин олишга уринмай, ётлашгандай, тилнинг руҳига сингмаётгандай. Гўёки, ёшлик йилларида хорижга кетиб, ёши ўтиб қолганида қишлоғига қайтиб келган одамдай. Мисли у ёғдаям мусофир-у, бу ёғдаям мусофир. Ўзиям бу сўзнинг хорижга сафари беш юз йилга яқин давом этган. Лекин бу сўздан Тилнинг аразлаган жойи йўқ. От айланиб-айланиб қозиғини топгандай “нефт” қайтиб келганда, Она Тил уни кулибгина бағрига олган.

Санскритчани биладиган “бахши”

“Дўмбирасиз бахши бўлмас, ёмонсиз яхши бўлмас” деган мақол бор. Элимиз бахшиларни ҳамиша яхши кўрган, қадрлаган.

Халқ қўшиқлари ва достонларини ёддан куйловчи оқин маъносини англатган “бахши” сўзи аслида тилимизга санскрит тилидан кириб келган. “Ўзбек тилининг изоҳли луғати”да изоҳланишича, санскрит тилидаги “бҳикшу” сўзи “будда руҳонийси, донишманди; дуохон, дарвеш” деган маъноларни билдирган. Кейинчалик санскритча “бҳикшу” сўзи тилимизда “бахши”га айланиб кетган.

“Кечқурун”даги “қурун” нима?

“Кечқурун” сўзи тилимизда оқшом маъносини англатиб келади. Бу сўздаги “кеч” сўзи ҳаммамизга тушунарли. Хўш, унда “қурун” сўзи қандай мазмунни билдиради? Манбаларда “қурун” сўзи қадимги тилимизда “вақт” маъносини билдирган деб изоҳланади. “Қурун” сўзи тилимизда ҳозир алоҳида ишлатилмайди. Лекин Манзар Абулхайровнинг “Навоий асарларида сўз ва иборалар” китобида Алишер Навоий асарларида “қурун” сўзи алоҳида ишлатилган ўринлар кўрсатиб ўтилган. Масалан, “Насойим ул-муҳаббат” асарида “Ўз замонида балки бунча қурунларда алардек солик муртоз киши ёд бермас”, деган жумла бор.

Эрванд Севортян луғатида “қурун” ва “қурум” сўзлари бир-бирига боғлиқ ҳолда “қоракуя” маъносида шарҳланади.

“Кечқурун”даги “қурун” сўзи “вақт” маъносида ман­тиққа тўғрироқ. “Кечки вақт” мазмуни “кечқурун”га мос.

Газетада “қурун” сўзи ҳақидаги бу қатра эълон қилингач, адабиётшунос Султонмурод Олим телефон қилиб фикрларини билдирди. Мулоҳаза учун бу фикр­ларни келтириб ўтишни маъқул кўрдим. “Арабчада “қурун”га яқин “қарн” деган сўз бор. “Қарн” аср маъносига тўғри келади. Шунингдек, “қарн” ўттиз йиллик вақт мазмунини билдириши ҳам манбаларда айтиб ўтилган”.

Қўлимдаги “эллик”

Қирқ билан олтмиш орасидаги ўнлик дона сон маъносини англатган “эллик” сўзи аслида қадимги тилимизда “қўл” маъносини англатган “эл” сўзига кичрайтирувчи “-иг” қўшимчасини қўшишдан ҳосил бўлган. Эллик сўзи “бир қўлдаги беш бармоқ”ни билдирган, “бешинчи ўнлик сон” маъноси ана шу маънодан ўсиб чиққан. Бу сўзнинг тарихи “Ўзбек тилининг этимологик луғати”да шундай изоҳланган.

“Эллик” сўзининг туб илдизи, айниқса, Олтойдаги абақан тилида янада яққолроқ кўринади. Улар элликни “илиг” дейдилар. Ҳолбуки, “қўл” маъносидаги “илиг”, “илик” сўзлари бизнинг мумтоз адабиётимизда кўп ишлатилган, ҳозир ҳам адабий тилда бу сўз қўлланади.

“Ёзёвон”даги “ёз”

Фарғонада “Ёзёвон” деган жой бор. Хўш, “ёзуқ” сўзидаги “ёз” “ёмонлик қил” деган маънони билдирса, “Ёзёвон”даги “ёз” қандай мазмунни англатади?

“Ёзёвон” таркибидаги “ёвон” сўзи аслида “ёбон” бўлиб, унинг маъноси “дала, дашт” дегани. Энди бу сўздаги “ёз” (йаз) сўзи ҳақида тўхталсак... Қадимда “йазы” сўзи ҳам “чўл, дала” деган маънони англатган. Алишер Навоийнинг “Лайли ва Мажнун” достонида шундай мисралар бор:

Сўксўк кибиким чу бўлди суда,

Ётқай ёзи узра тўда-тўда.

Мазмуни: Бу суяклар чўллардаги чириган саксовуллардек тўда-тўда бўлиб ётар эди.

Бундан кўринадики, Навоий ҳам “йози” сўзини чўл маъносида қўллаяпти.

У ҳолда “Ёзёвон”да бир хил маънодаги иккита сўз қайтарилганмикин? Эҳтимол, “Ёзёвон” – “дашту дала” деганидир. Чунки “дашт” билан “дала”нинг фарқи бор. Дашт ёввойи, дала эса маданийлашган маъносида. Сўзнинг маъносини изласанг фикр келаверади-да. Ёввойиликнинг ўзи табиийлик эмасми? Дейлик, ёввойи ўт табиий кўкарган ўт-ку. Нега биз табиий нарсани ёввойи деб атаймиз? Энди бу бошқа мавзу.

Эшқобил ШУКУР,

Ўзбекистонда хизмат кўрсатган маданият ходими

"Бобо сўз изидан" китобидан
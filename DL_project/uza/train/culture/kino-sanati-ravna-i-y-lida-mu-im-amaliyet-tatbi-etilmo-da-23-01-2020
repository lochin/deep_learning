Кино санъати равнақи йўлида муҳим амалиёт татбиқ этилмоқда

Пойтахтимизда “Ўзбеккино” миллий агентлиги томонидан ёш киноижодкорлар билан ижодий учрашув бўлиб ўтди.

Унда Ўзбекистон ёшлар иттифоқи вакиллари, ижодкорлар, олимлар, маданият тарғиботчилари, талаба-ёшлар иштирок этди.

Учрашувда “Ўзбеккино” миллий агентлиги бош директори Фирдавс Абдухолиқов бугун ва эртанги миллий киноларимизни жаҳон экранларига олиб чиқиш вазифаси ёш киноижодкорлар қўлида эканини таъкидлади.

– Давлатимиз раҳбари киноижодкорлар зиммасига бугунги замон қаҳрамонини яратиш масаласини қўйган. Замон қаҳрамонини ким яратади? Албатта, сиз каби истеъдодли ёшлар, – деди Ф.Абдухолиқов. – Биз ёш истеъдод эгалари таклифларини, муаммоларини тўғри англаган ҳолда, қўллаб-қувватлашга тайёрмиз! Ўйлаймизки, сиз каби ижодга ташна ёшларни қўллаб-қувватласак, эртага миллий киномизни жаҳон экранларига олиб чиқишингиз учун замин яратган бўламиз.

Учрашувда ўзбек киносининг келажаги, мақсад ва вазифалари ҳақида сўз юритилди. Кинематографияга кириб келадиган ҳар бир янги авлод миллий кинони ўз услуби, ўз қараши билан янгилаши лозимлиги айтилди. Ёш киноижодкорлар ўз таклифлари, фикр ва мулоҳазаларини билдирди. Хусусан, ёшлар истеъдодини кўрсатишга тўсиқ бўлаётган муаммолар ҳам айтилди.

Агентлик ҳузуридаги ёшлар ижодий-тажриба студияси ўзига хос мактаб бўлиб, ёш ижодкорлар шаклланишида алоҳида ўрин тутади. Лекин ушбу студияда ёшларга билим берадиган, тажриба алмашадиган шароит йўқ эди. Агентлик биноси ертўласида ёшлар ижодий лабораторияси ташкил этилди. Замонавий компьютер ва бошқа зарур техникалар билан жиҳозланиб, шароит яратилди.

Маълумотларга кўра, ёшлар ижодий лабораториясининг моддий-техник базасини мустаҳкамлаш мақсадида 600 миллион сўм қўшимча маблағ ажратилган. Мақсад келажакда ёш ижодкорларнинг бу лабораторияда замон қаҳрамонлари акс этган қисқа метражли ва бадиий фильмлар, сериалларни тайёрлашига кўмаклашишдир.

Сирдарёда Зулфияхоним қизлари аниқланди

Гулистон шаҳрида Зулфия номидаги давлат мукофотига номзодлар кўрик-танловининг Сирдарё вилояти босқичи бўлиб ўтди.

Тадбирда вилоят ҳокимининг ўринбосари, хотин-қизлар қўмитаси раиси Д.Ўролова, республика Маърифат тарғиботчилар маркази аъзоси, фан доктори, профессор Ж.Шермуҳаммедова ва бошқалар Президентимизнинг 2018 йил 2 февралдаги “Хотин-қизларни қўллаб-қувватлаш ва оила институтини мустаҳкамлаш соҳасидаги фаолиятни тубдан такомиллаштириш чора-тадбирлари тўғрисида”ги фармонига мувофиқ Зулфия номидаги давлат мукофотига номзодлар танлови янгича мезонлар асосида ўтказилаётганини, ушбу давлат мукофоти истеъдодли қизларни кашф этиш ва уларни рағбатлантиришда муҳим омил бўлиб хизмат қилаётганини, бундай имкониятлар қизларни ўз билимини ошириб, келгусида етакчи ва фаол аёллардан бирига айланиши учун замин яратаётганини алоҳида таъкидлади.

Бунгача ушбу мукофотга сазовор бўлган 22 нафар сирдарёлик қизлар жамоатчилик, фан, таълим, маданият, адабиёт, санъат ва спорт соҳаларида самарали меҳнат қилиб келмоқда.

Президентимизнинг ташаббуси билан мазкур мукофот ҳар бир вилоятдан 2 нафардан қизларга берилиши жорий этилгани танлов нуфузини ҳам, иштирокчилар сонини ва уларга қўйиладиган талабларни ҳам оширди.

Зулфия номидаги давлат мукофотига номзодларни саралаш бўйича танловнинг туман шаҳар босқичларида 2 минг 500 нафардан ортиқ иқтидорли қизлар иштирок этиб, 83 нафар қиз бугун жамоатчилик, адабиёт, фан, таълим, санъат, маданият ва спорт йўналишларида ўз маҳоратини яна бир бор синовдан ўтказди.

— Бу танлов қизларимизни ўз иқтидорларини, эришган ютуқларини тенгдошлари орасида ўртоқлашишига, ўз устида янада изланишга, янги-янги марралар сари одимлашга ундайди, — дейди вилоят ҳокимлиги бош мутахассиси Нилуфар Ғафурова. — Бугунги танлов қизларнинг илмий изланишлари, таълимдаги муваффақиятлари, мамлакат ва халқаро миқёсдаги спорт мусобақаларида эришган ютуқларининг ўзига хос тақдимоти ҳам бўлди, десак муболаға бўлмайди. Нуфузли ҳакамлар ҳайъати томонидан танловда иштирок этган қизларимизнинг энг муносиблари ўз йўналишлари бўйича ғолиб деб топилди.

Танлов ғолиб, совриндор ва турли номинация соҳиблари ташкилотчиларнинг диплом, қимматбаҳо ва эсдалик совғалари билан тақдирланди.

Ҳар бир йўналиш бўйича энг яхши натижага эришган истеъдодли қизлар танловнинг мамлакат босқичида иштирок этиш ҳуқуқига эга бўлди.

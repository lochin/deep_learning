“Қозоғистонда яшовчи ўзбек халқининг фольклори” китоби тақдимоти бўлиб ўтди

Тарихий ўзагимиз, урф-одат, қадрият ва анъаналаримиз уйғун қозоқ халқи билан ўзаро ишонч ва яхши қўшниликка асосланган дўстона муносабатларимиз адабий алоқаларда ҳам ўз аксини топмоқда.

Ёзувчилар уюшмасида Қозоғистон халқ Ассамблеяси ва Ўзбекистон Республикаси Фанлар академияси билан ҳамкорликда ўтказилган “Қозоғистонда яшовчи ўзбек халқининг фольклори” китоби тақдимоти ҳам икки давлат ўртасидаги ана шундай мустаҳкам алоқаларнинг ёрқин ифодаси бўлди, дейиш мумкин.

Ўзбекистонда Қозоғистон йили дастури асосида ўтказилган тадбирда Қозоғистон халқ Ассамблеяси, Ўзбекистон Республикаси Фанлар академияси, Қозоғистон Республикасининг мамлакатимиздаги элчихонаси, ижодкорлар сўзга чиқиб, бу китоб халқларимиз ўртасидаги дўстлик алоқаларини янада мустаҳкамлашга хизмат қилишини таъкидлади. 

– Фольклор – адабиёт онаси, – деди Ўзбекистон халқ ёзувчиси Муҳаммад Али. – Ўзбек фольклор санъати жуда бой тарихга эга. Шу сабабли минг йиллардан буён адабиётимиз ривож топиб келмоқда. Мазкур китоб фольклор санъатининг ҳаётийлиги, ўқувчини, тингловчини ишонтира олиш хусусиятига эга эканлиги билан ажралиб туради.

Оғзаки ижод халқнинг ўтмиши, бугуни ва келажагини, унинг тақдирини ўзида ифода этувчи ижодий жараёндир. Шунинг учун ҳам алломаларимиз уни “эл адабиёти” деб атаган. ЎзРФА Ўзбек тили, адабиёти ва фольклори институти Қозоғистондаги бир қатор илмий-тадқиқот муассасалари билан ҳамкорлик ўрнатган. Олмаотадаги Адабиёт ва санъат олийгоҳида нашрга тайёрланаётган кўп жилдлик қозоқ халқ достонлари тўпламининг иккинчи жилдида мазкур институт олимларининг иштирок этаётгани икки давлатнинг маданий алоқларини янада жипслаштиришга хизмат қилмоқда.

– Ўзбек – қозоқ адабий алоқаларини янада ривожлантириш борасида Абай ижодий мероси тадқиқ этилди, – деди профессор Низомиддин Махмудов. – Бундан ташқари, олимларимиз иштирокида Қозоғистонда яшовчи ўзбеклар шеваси ва фольклори, ўзбек ва қозоқ фольклори типологияси каби масалалар ҳам ўрганилди. Илмий ишларда Туркистон вилоятида яшовчи ўзбеклар шевасининг морфологик хусусиятлари ва фольклорига эътибор қаратилди. “Қозоғистонда яшовчи ўзбек халқининг фольклори” китобида ана шу жиҳатларга эътибор қаратилган.

Ҳозирда Ўзбекистонда яшовчи қозоқлар ва Қозоғистонда яшовчи ўзбекларнинг шеваси ва оғзаки бадиий ижодиётини ўрганиш мақсадида икки мамлакат олимлари ҳамкорликда фольклор ва диалектологик тадқиқотлар ташкил қилиш, “Қозоғистондаги ўзбек шевалари атласи”ни яратишни режалаштирмоқда.

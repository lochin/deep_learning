Зулфия мукофотига номзодлар танлови янгича мезонлар асосида ўтказилмоқда

Президентимизнинг 2018 йил 2 февралдаги “Хотин-қизларни қўллаб-қувватлаш ва оила институтини мустаҳкамлаш соҳасидаги фаолиятни тубдан такомиллаштириш чора-тадбирлари тўғрисида”ги фармонига мувофиқ Зулфия номидаги давлат мукофотига номзодлар танлови янгича мезонлар асосида ўтказилмоқда.

Фармонга кўра, 2018 йилдан бошлаб Қорақалпоғистон Республикаси, вилоятлар ва Тошкент шаҳридан икки нафардан иқтидорли қизга бу мукофот берилади. Танлов илгари 5 та йўналиш бўйича ўтказилган бўлса, эндиликда яна икки йўналиш – спорт ва жамоатчилик фаолияти ҳам қўшилгани талабгор қизларнинг имкониятларини яна кенгайтирди.

Танловни ўтказиш тизими такомиллаштирилиши қизларнинг ҳам маънан, ҳам жисмонан соғлом ва баркамол бўлиб вояга етишига хизмат қилмоқда. Белгиланган низом ва йўриқнома асосида номзодларнинг илмий изланишлари, билимлари, ватанимиз равнақи йўлида қўлга киритган ютуқлари инобатга олинаётир.

Танловнинг шаҳар, туман босқичларида 1000 нафар қиз иштирок этди. Улардан 120 нафари вилоят босқичида адабиёт, санъат, фан, таълим, маданият йўналишларида билимларини, миллий ва тарихий қадриятларимиз, анъаналаримизни, Ватанимиз тарихи, жаҳон маданияти мероси ҳақида дунёқарашларининг қанчалик кенглигини, ижодкорлик ва зукколик билан намойиш этди.

Бу йилги танловда иштирокчиларида яққол кўзга ташланадиган жиҳат – уларнинг кўпчилиги ҳаётда ўз ўрнини топиб, аниқ мақсад сари интилаётган қизлар эканлигидир.

– Бадиий безак, рангтасвир, дизайн, ҳайкалтарошликни имконияти чекланган болаларга ўргатишнинг ўзига хос мураккаб жиҳатлари бор, – деди Зарбдор туманидаги махсус интернат-мактаби тўгарак раҳбари М.Турдиева. – Ўзим ҳам шу мактабда тарбияланганим учун уларнинг қалбини яхши тушунаман. Бундан ташқари, тикувчилик ўқув курси очиб ҳозиргача уйда ўтирган 150 нафар қизга ҳунар ўргатдим. Танловда ижодий ишларим билан иштирок этмоқдаман. Бу менга қувонч бағишлаши баробарида катта масъулият ҳам юклаётир.

Танлов комиссияси томонидан аниқланган вилоят босқичи ғолиблари республика комиссиясига тавсия этилди. Энг иқтидорли деб топилган номзодлар кўрик-танловнинг мамлакат босқичида иштирок этиш ҳуқуқини қўлга киритади.

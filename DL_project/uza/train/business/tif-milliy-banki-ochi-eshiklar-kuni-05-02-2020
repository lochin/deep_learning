ТИФ Миллий банки: “Очиқ эшиклар” куни

Ташқи иқтисодий фаолият миллий банкида банк йўналишида таҳсил олаётган талаба-ёшлар билан учрашув бўлиб ўтди.

Мамлакатимизда ёшларни ҳар томонлама қўллаб-қувватлаш, уларга зарур шароит яратиб бериш, айниқса ёшлар тадбиркорлигини ривожлантиришга алоҳида эътибор қаратилмоқда.

Ўзмиллийбанк тизимида ҳам ёшларнинг бизнес ташаббуси, ғоя ва лойиҳаларини рўёбга чиқаришга кўмаклашиш ҳамда моддий томондан қўллаб-қувватлаш, пировардида, янги ишлаб чиқариш қувватларини ташкил этиш орқали мамлакат иқтисодиётини ривожлантириш ва аҳолининг реал даромадини ошириш борасида тизимли ишлар амалга оширилмоқда.
Шунингдек, банк тизимида фаолият юритаётган 5 минг 900 нафарга яқин ишчи-ходимларнинг 35 фоизини ташкил этувчи ёшларни ҳам ҳар томонлама қўллаб-қувватлаш, жумладан, ёшларнинг касбий малакасини ошириш, иқтидорли ёшларни раҳбар лавозимига тайёрлаш бўйича ҳам тизимли ишлар йўлга қўйилган.

Мамлакатимизда ёшларга яратиб берилаётган имкониятлар, хусусан “Ёшларга оид давлат сиёсати тўғрисида”ги қонун мазмун-моҳияти, унинг ижроси доирасида банк тизимида амалга оширилаётган ишлар, шунингдек, банк фаолияти билан ёшларни таништириш мақсадида ташкил этилган учрашувда Тошкент молия институти талабалари ва иқтисодиёт коллежи ўқувчилари иштирок этди.

Тадбирда иштирокчиларга банк фаолияти, пулни тўғри тақсимлаш ва банкда омонат сақлаш тартиби тўғрисида атрофлича маълумот берилди. Шундан сўнг ёшлар банк ходимларининг мижозлар билан ишлаш жараёни, банкдаги шароит билан танишди. Ёшларда айниқса, банкда ташкил этилган экспозиция катта таассурот қолдирди.

– Банк соҳасида ишлашни болалигимдан орзу қиламан, – дейди Тошкент иқтисодиёт коллежининг банк йўналиши ўқувчиси Шаҳризода Мирфозилова. – Бугунги учрашувда келажакдаги касбим – банк фаолияти ҳақида жуда кўп фойдали маълумотларга эга бўлдим. Яна шуни англаб етдимки, банк соҳаси ўта масъулиятли, шунинг баробарида фахрли касблардан бири экан. Учрашувдан олган билим ва таассуротларим келгуси фаолиятимда муҳим аҳамият касб этишига ишонаман.

Кези келганда таъкидлаш ўринлики, Ўзмиллийбанк республикамизда ўз ўрнига эга банклардан бири бўлиб, 600 дан ортиқ давлатлар билан ҳамкорлик қилади. Айни пайтда банк 73 та бўлим ва филиали, 46 та мини банк ва банк хизматлари марказлари, 104 та валюта айирбошлаш шохобчаси, 180 та банкоматлар, шунингдек, 31 минг 500 га яқин терминаллар орқали 4 миллионга яқин мижозларга тезкор ва сифатли банк хизматларини кўрсатиб келмоқда.

Ўзмиллийбанк томонидан мингдан ортиқ ижтимоий лойиҳалар, шунингдек, 400 дан ортиқ мактабгача таълим ташкилотини ташкил этиш, 250 га яқин деҳқон бозорларини қуриш ва реконструкция қилиш, 50 га яқин замонавий кинотеатр, 17 минг 300 дан ортиқ намунали уйлар, 64 та кўп қаватли уй, 350 га яқин савдо мажмуалари қуриш лойиҳасини молиялаштирмоқда.

Реклама ҳуқуқи асосида.
Банк ахборот хизмати
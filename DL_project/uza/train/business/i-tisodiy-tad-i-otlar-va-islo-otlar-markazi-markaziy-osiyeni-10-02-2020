Иқтисодий тадқиқотлар ва ислоҳотлар маркази Марказий Осиёнинг энг яхши таҳлил марказлари ўнталигига кирди

Ўзбекистон Республикаси Президенти Администрацияси ҳузуридаги Иқтисодий тадқиқотлар ва ислоҳотлар марказининг жамоатчилик билан алоқалар хизмати хабар қилишича, АҚШнинг Пенсилвания университети етакчи илмий марказларнинг “Global Go To Think Tank Index Report 2019” рейтингини тақдим этган.

Унга кўра, мазкур марказ Марказий Осиёдаги энг яхши 63 тадқиқот ва таҳлил институти орасида 10-ўринни эгаллади. Ўтган йилга нисбатан марказ бир поғона ва 2016 йилга нисбатан уч поғона юқорига кўтарилди.

2020 йил рейтингига мамлакатимиздаги яна бир нечта таҳлил марказлари киритилган. Улар орасида 26-ўринни эгаллаб турган Стратегик ва минтақалараро тадқиқотлар институти (ИСМИ) ва 33-ўриндаги “Таҳлил” Ижтимоий тадқиқотлар маркази мавжуд.

Рейтинг муаллифлари Ўзбекистонда 12 та илмий марказ мавжуд, деб ҳисоблашган. Ҳисоботда қайд этилишича, Қозоғистонда 31 та, Қирғизистонда 28 та, Тожикистонда 7 та илмий-таҳлилий марказлар фаолият кўрсатади. Туркманистон ушбу рейтингга киритилмаган.

2008 йилдан буён дунёнинг илмий-таҳлилий марказларининг йиллик рейтинги “Global Go To Think Tank Index Report” эълон қилинмоқда. Ҳисобот сиёсий институтлар ва жамоаларнинг минтақавий ва глобал тармоқларини яратишга ҳисса қўшади. Бу ижтимоий ҳаётнинг турли соҳаларида сиёсий ҳаракатларнинг самарадорлигини оширишга хизмат қилади.

Маълумот ўрнида, Иқтисодий тадқиқотлар ва ислоҳотлар маркази ўтган йилнинг октябрь ойида ташкил топганлигининг йигирма йиллиги муносабати билан Иқтисодий тадқиқотлар ва ислоҳотлар марказига айлантирилди. 

Шу билан бирга, янги мақсадлар ва вазифалар тасдиқланди. Уларга ривожланган хорижий давлатларда муваффақиятли синаб кўрилган тажрибаларни асосида таҳлилий ва амалий тадқиқотлар ўтказиш, ижтимоий-иқтисодий ислоҳотларни чуқурлаштириш бўйича стратегик йўналишлар бўйича таклифлар, жумладан, иқтисодий бошқарувни такомиллаштириш, молия, бизнес ва ижтимоий соҳани ривожлантириш кабилар киради.

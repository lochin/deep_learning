Гендер тенглик – тараққиёт асоси

Республика реабилитация ва мослаштириш марказида гендер тенгликни амалга ошириш, оиладаги зўравонлик қурбонларига ҳуқуқий ёрдам кўрсатишнинг самарали йўлларига бағишланган икки кунлик тренинг ўтказилди.

Тадбирда Реабилитация ва мослаштириш маркази, Ўзбекистон Хотин-қизлар қўмитаси, АҚШ Халқаро тараққиёт агентлиги мутахассислари иштирок этди.

2019 йил 2 сентябрда қабул қилинган “Хотин-қизлар ва эркаклар учун тенг ҳуқуқ ҳамда имкониятлар кафолатлари тўғрисида”ги Ўзбекистон Республикаси қонунининг мазмун-моҳияти ҳақида тушунча берилди.

Қонун асосида хотин-қизларнинг жамиятдаги ижтимоий мавқеини мустаҳкамлаш, хотин-қизлар ва эркаклар учун тенг ҳуқуқ ҳамда имкониятларни кенгайтириш, гендер тенгликни таъминлашга қаратилган чора-тадбирлар ишлаб чиқилади.

– Ўзбекистонда гендер тенгликни таъминлаш ва кафолатлашда муҳим ислоҳотлар амалга оширилмоқда, – деди АҚШ Халқаро тараққиёт агентлигининг Ўзбекистондаги вакиллик органи мутахассиси Малика Инакова. – Пировардида, хотин-қизларнинг жамият ҳаётидаги иштироки тобора ортиб бормоқда. Тенгликка эришиш, барча соҳаларда хотин-қизлар иштирокини кенгайтириш, жинс бўйича бевосита ва билвосита камситишни бартараф этишга эришилмоқда.
Ўзбекистон – Литва: парламентлараро ҳамкорлик янги босқичга кўтарилади

Шу йилнинг 24-28 февраль кунлари Сейм вице-спикери Ирена Шяулене бошчилигидаги Литва Республикаси делегациясининг юртимизга ташрифи кутилмоқда. Бу ҳақда мамлакатимиз Ташқи ишлар вазирлиги матбуот хизмати маълум қилган.

Ўзбекистоннинг Рига шаҳридаги элчихонасидан хабар беришларича, делегация таркибидан Литва Сейми Ўзбекистон Республикаси Олий Мажлиси билан Парламентлараро ҳамкорлик гуруҳи раҳбари Валериус Симулик, Таълим, фан ва спорт вазири ўринбосарлари Вальдемарас Разумас ва Корнелия Тисниесите, шунингдек парламент аъзолари, илмий ва жамоатчилик доиралари вакиллари ўрин олган.

Ташриф доирасида меҳмонлар билан Олий Мажлис Қонунчилик палатаси, Халқ таълими, Олий ва ўрта махсус таълим вазирликлари, Савдо-саноат палатаси раҳбарияти билан, шунингдек, Тошкент шаҳри, Самарқанд вилояти ҳокимликларида учрашувлар ўтказилиши режалаштирилган.

Литва делегация Тошкент ва Самарқанд шаҳарларида “EDUFAIR – Education and Career Exhibition – 2020” халқаро намунали кўргазмада ҳам иштирок этади.
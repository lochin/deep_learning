Шароф Рашидов туманида тўртта тилга ихтисослашган боғча иш бошлади

Жиззах вилоятининг Шароф Рашидов тумани “Учтепа” маҳалла фуқаролар йиғинида “Қишлоқ қурилиш банк” томонидан ажратилган имтиёзли кредит эвазига 150 ўринли “Kids-kids” номли давлат-хусусий шериклик асосидаги мактабгача таълим муассасаси фойдаланишга топширилди.

Рус, инглиз, корейс тилларига ихтисослаштирилган муассасада 6 гуруҳда 100 нафар кичкинтой тарбияланмоқда. Гуруҳларга олий маълумотли ва тажрибали тарбиячи, икки нафар ёрдамчи бириктирилган.
– Муассасамизда имконияти чекланган, кам таъминланган оилалар фарзандлари учун алоҳида имтиёзлар берилади, – дейди “Kids-kids” номли МТМ мудираси Назира Абдуқодирова. – Сўзлашувида нуқсони бор болалар билан логопед, дефектолог ва психолог алоҳида шуғулланади.

Маънавият хоналари, сузиш ҳавзаси, спорт анжомлари билан жиҳозланган хоналарда шахмат-шашка, қўл жанги, кураш, ментал арифметика, қизлар учун гимнастика тўгараклари ҳам ташкил этилган. 
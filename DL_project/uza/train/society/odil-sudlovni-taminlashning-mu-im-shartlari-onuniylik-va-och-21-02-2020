Одил судловни таъминлашнинг муҳим шартлари – қонунийлик ва очиқлик

Ўзбекистон Республикаси Олий суди пленумининг мажлиси бўлиб ўтди. 

Видеоконференцалоқа режимида ўтказилган мажлисда судлар раислари ва судьялар, сенаторлар, депутатлар, Судьялар олий кенгаши, тегишли вазирлик ва идоралар масъул ходимлари, ҳуқуқшунос олимлар иштирок этди. 

Пленум аъзолари илк бор йиғилишда Сенатнинг 2019 йил 12 октябрдаги "Ўзбекистон Республикаси судьяларининг махсус кийими тавсифи ва намунасини тасдиқлаш тўғрисида"ги қарори билан тасдиқланган судьялик мантиясида иштирок этди. 

Олий суд раиси К.Комилов бошқарган мажлисда Президентимиз Шавкат Мирзиёевнинг бевосита ташаббуси билан суд-ҳуқуқ тизимида қатъият билан амалга оширилаётган тарихий ислоҳотлар, аввало, фуқароларнинг Конституция ва қонунларда белгиланган ҳуқуқ ва эркинликларини амалда таъминлаш орқали уларни суд органларига бўлган ишончини мустаҳкамлашга хизмат қилаётгани алоҳида қайд этилди.

Йиғилишда Олий суд пленумининг "Суд муҳокамаси ошкоралигини ва судлар фаолиятига доир ахборот олиш ҳуқуқини таъминлаш тўғрисида"ги қарори лойиҳаси муҳокама қилинди. Ушбу қарор судлар томонидан мазкур масалага оид қонун ҳужжатларини бир хилда қўлланилишини таъминлаш мақсадида ишлаб чиқилди. 

Суд муҳокамаси ошкоралиги, судлар фаолияти тўғрисида жамоатчиликка ўз вақтида ва объектив ахборот бериш жамиятда ҳуқуқий хабардорлик даражаси ошишига имкон яратади. Шу билан бирга бу одил судлов фаолияти устидан жамоатчилик назоратини таъминлашга хизмат қилади. 

Шу муносабат билан, судлар суд муҳокамаси ошкоралиги ва судлар фаолиятига доир ахборотни олиш ҳуқуқини амалга ошириш учун зарур шароит яратиши зарур. 

Суд муҳокамаси ошкоралигини, фуқаролар, ташкилотлар, жамоат бирлашмалари, давлат ҳокимияти органлари, фуқароларнинг ўзини ўзи бошқариш органлари ва оммавий ахборот воситалари вакилларининг судлар фаолиятига доир ахборотдан хабардорлигини таъминлаш Ўзбекистон Республикаси Конституцияси, “Судлар тўғрисида”ги, “Ахборот олиш кафолатлари ва эркинлиги тўғрисида”ги, “Ахборот эркинлиги принциплари ва кафолатлари тўғрисида”ги, “Журналистлик фаолиятини ҳимоя қилиш тўғрисида”ги, “Давлат ҳокимияти ва бошқаруви органлари фаолиятининг очиқлиги тўғрисида”ги, “Жамоатчилик назорати тўғрисида”ги, “Оммавий ахборот воситалари тўғрисида”ги қонунларга ва бошқа норматив-ҳуқуқий ҳужжатларга мувофиқ тегишли кодексларда белгиланган тартибда амалга оширилади.
Суд муҳокамаси ошкоралиги, судлар фаолиятига доир ахборотни олиш фуқаролик, жиноят, иқтисодий ва маъмурий суд ишларини юритиш вазифаларини амалга оширишга хизмат қилиши ва судлов фаолиятига бирон-бир тарзда аралашишга олиб келмаслиги лозим. Чунки Конституциянинг 112-моддасига кўра, судьялар мустақилдирлар, фақат қонунга бўйсунадилар. 

Бундан ташқари, мажлисда “Ўзбекистон Республикаси Олий суди пленуми ва Ўзбекистон Республикаси Олий хўжалик суди пленумининг айрим қарорларига ўзгартиш ва қўшимчалар киритиш, Ўзбекистон Республикаси Олий хўжалик суди пленумининг айрим қарорларини ўз кучини йўқотган деб топиш тўғрисида”ги қарор лойиҳалари ҳам муҳокама қилинди. 

Пленум қарорларининг қабул қилиниши судлар фаолиятида очиқ-ошкоралик, шаффофлик ва қонунийликни таъминлашга, таъсирчан жамоатчилик назоратини шакллантиришга ҳамда суд амалиётида масалалар келиб чиқаётганлиги муносабати билан ишларни кўришда қонун нормаларини бир хилда ва тўғри қўлланилишини таъминлашга қаратилган.
Ўз навбатида, пленум қарорлари суд ҳокимияти ва оммавий ахборот воситаларининг ўзаро амалий ҳамкорлигини ўрнатишга, шунингдек, низоларни тўғри ҳал этишда фуқаролар ва юридик шахсларнинг бузилган ҳуқуқлари ҳамда қонун билан қўриқланадиган манфаатларини ҳимоя қилишга, қонун ҳужжатларининг суд амалиётида аниқ ва бир хилда татбиқ этилишига, ягона суд амалиётини шакллантиришга, янги қабул қилинган қонун ҳужжатларини амалиётда янада самарали қўлланилишига хизмат қилади. 

Кўриб чиқилган масалалар юзасидан тегишли қарорлар қабул қилинди. 

Мажлисда Ўзбекистон Республикаси Бош прокурори Н.Йўлдошев иштирок этди. 

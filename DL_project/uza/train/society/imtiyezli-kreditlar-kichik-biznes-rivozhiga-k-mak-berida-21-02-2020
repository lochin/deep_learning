Имтиёзли кредитлар кичик бизнес ривожига кўмак берадими

Юртимизда ўз тадбиркорлигини йўлга қўймоқчи бўлган фуқароларга жорий йилда биргина, ҳунармандчилик, касаначилик ва шу каби тадбиркорлик фаолиятининг бошқа йўналишлари учун бир нечта Давлат дастурлари доирасида 3 миллиард 982 миллион сўмдан ортиқ имтиёзли кредитларнинг ажратилиши белгиланди. 

Бугунги кунда имтиёзли кредитларнинг 60 фоизи “Ҳар бир оила – тадбиркор” дастури бўйича ажратилиб келинмоқда. 

Шуни таъкидлаб ўтиш лозимки, кичик тадбиркорлик субъектларига имтиёзли кредитлар энг кам ойлик иш ҳақининг 150 бараваридан — 1000 бараваригача миқдорда ажратилиши мумкин. Микрокредитлар эса 6 ойгача имтиёзли давр билан 3 йилдан кўп бўлмаган муддатга ажратилиши белгиланган. 

Эътиборли жиҳати, ажратиладиган кредитлар ушбу кредит ҳисобига амалга ошириладиган лойиҳанинг бизнес-режасига мувофиқ ўзини ўзи қоплаш жиҳатларидан келиб чиқиб, 2 йилгача имтиёзли давр билан 5 йил муддатгача ажратилиши назарда тутилиши мумкин. Бунда берилаётган имтиёзли давр ва кредитни қайтариш муддати батафсил асослантирилиши керак. 

Агар лойиҳани амалга оширишга дастур доирасидаги ресурслар ҳисобидан базавий ҳисоблаш миқдорининг 1000 бараваридан ортиқ миқдорда кредит талаб этилса, туман ва шаҳар ҳудудий марказларининг ва дастур координаторларининг тегишли хулосаси асосида ажратилиши лозим. 

Давлат дастурлари доирасида тадбиркорлик субъектларига кредитлар ажратилиши жараёни Ўзбекистон Республикаси Президенти ҳузуридаги Тадбиркорлик субъектларининг ҳуқуқлари ва қонуний манфаатларини ҳимоя қилиш бўйича вакил девони томонидан мониторинг қилиниши натижасида юзага келаётган қатор муаммолар ўз вақтида ҳал қилиб келинмоқда. 

Жумладан, Навоий шаҳридаги “Navoiy Platinum” масъулияти чекланган жамияти тадбиркорлик фаолиятини кенгайтириш мақсадида 2019 йил май ойида Хитой Халқ Республикасидан 177,8 минг АҚШ доллари қийматидаги темир бетон маҳсулотларини ишлаб чиқариш ускунаси олиб келган бўлиб, мазкур технологиянинг пулини тўлаб бериш учун “Ёшлар – келажагимиз” Давлат дастури асосида имтиёзли кредит ажратилмаганлиги сабабли, олиб келинган импорт ускуналарни ишлаб чиқаришга жалб қилинмасдан келинаётганлиги ҳолати бўйича вакил девони ходимларининг аралашуви билан 2019 йилнинг октябрь ойида “Ёшлар – келажагимиз жамғармаси” маблағлари ҳисобидан 1,5 миллиард сўм имтиёзли кредит ажратилиб берилиши таъминланди. 

Бундан ташқари, Хатирчи туманидаги якка тартибдаги тадбиркор сифатида рўйхатдан ўтган Жўрабек Ёрматовнинг миллий ширинликлар ишлаб чиқариш лойиҳаси бўйича имтиёзли кредит ажратилмаётганлиги юзасидан йўллаган мурожаати Вакил девони ходимларининг аралашуви билан ижобий ҳал этилди. “Ёшлар – келажагимиз жамғармаси” маблағлари ҳисобидан 70 миллион сўм миқдорида имтиёзли кредит ажратиб берилди. 

Энг муҳимки, мазкур Давлат дастурларининг ижроси кичик бизнесни ривожлантириш, аҳоли бандлигини таъминлаш ҳамда хотин-қизлар ва ёшлар ташаббусларини молиявий қўллаб-қувватлашга хизмат қилишини ҳар бир мутасадди ташкилот унутмаслиги лозим. 

З.ЎРОҚОВ,
Ўзбекистон Республикаси Президенти ҳузуридаги
Тадбиркорлик субъектларининг ҳуқуқлари ва
қонуний манфаатларини ҳимоя қилиш бўйича
вакил девони бош инспектори
Қимматбаҳо дарахт навларига энди ҳеч ким дахл қила олмайди

Ўзбекистон Республикаси Вазирлар Маҳкамасининг “Давлат ўрмон фондига кирмайдиган дарахтлар ва буталарнинг қимматбаҳо навларини сақлашга доир қўшимча чора-тадбирлар тўғрисида”ги қарори қабул қилинди.

Ҳужжатда қайд этилганидек, 2019 йил 1 ноябрдан 2020 йил 31 декабргача давлат ўрмон фондига кирмайдиган дарахтлар ва буталар қимматбаҳо навларининг кесилишига мораторий жорий этилган. Янги қарор асосида эса уларни кесиш бўйича давлат хизматлари марказлари ва Ягона интерактив давлат хизматлари портали орқали аризалар қабул қилинишига йўл қўйилмайди. 

Шу билан бирга, ҳудудий экология ва атроф муҳитни муҳофаза қилиш органлари томонидан дарахтлар ва буталарни кесиш учун хулосалар бериш, туман (шаҳар) ҳокимликлари томонидан эса дарахтлар ва буталарни кесиш учун рухсатномалар расмийлаштирилиши тақиқланади. 

Хўш, “Обод маҳалла” ва “Обод қишлоқ” давлат дастурлари лойиҳалари асосида ҳудудларни ободонлаштириш ишларида бунга зарурат туғилса-чи? Мазкур ҳолатда табиий омиллар ёки ўсимликлар зараркунандалари, касалликлари таъсирида шикастланган, қуриётган ёки қуриб қолган, одамлар ҳаёти ва соғлигига, мол-мулкига хавф солаётган дарахтларни кесиш ва қирқиш қонун ҳужжатларига мувофиқ, фақат туман (шаҳар) ободонлаштириш бошқармалари томонидан амалга оширилади. 

Бундан ташқари, еp майдонларини танлаш ва ажратиш босқичида расмийлаштириладиган ҳужжатларда, маҳаллий ижро этувчи ҳокимият органларининг қарорларида, онлайн-аукцион натижалари баённомаларида қуйидагилар кўрсатилиши шарт:

- ep участкасида ўсаётган дарахтлар сони;
- аниқ координаталари;
- навлари, 
- диаметри, 
- баландлиги. 
- уларни сақлаб қолиш ва муҳофаза қилиш чоралари ва талаблари. 

Масалан, лойиҳа ҳужжатларини ишлаб чиқишда қурилиш майдонида ўсаётган дарахтлар ва буталар қимматбаҳо навлари тўлиқ сақлаб қолиниши ёки кўчириб ўтказилиши таъминланиши шарт. Ҳеч бўлмаганда, дарахтлар ва буталар бошқа навларининг камида 50 фоизи сақлаб қолиниши ёки кўчириб ўтказилиши ёxуд уларнинг ўрнига ўнтадан кам бўлмаган дарахтлар компенсация сифатида экиб берилиши зарур.

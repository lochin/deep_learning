Қирғизистон 3 миллиард долларлик ГЭС қурилишига Ўзбекистон ҳамда Қозоғистонни жалб қилмоқчи

Қирғизистоннинг “Миллийэнергохолдинг“ компанияси бошқаруви раиси Айтмамат Назаров Бишкек шаҳрида иш бошлаган “Марказий Осиё ва Каспий 2020 гидроэнергетикаси” IV Халқаро конгресси ва кўргазмасида “Қамбар-Ота ГЭС-1“ гидроэлектрстанцияси қурилишида Ўзбекистон ва Қозоғистон ёрдам бериши мумкинлиги ҳақида гапирди. 

Бу ҳақда Кабар ахборот агентлиги маълум қилди. 

Маълум бўлишича, ҳозирда ушбу лойиҳанинг техник-иқтисодий асослари ишлаб чиқилган ва инвесторлар билан музокаралар олиб борилмоқда. 

– Биз ГЭСни биргаликда қуриш бўйича Ўзбекистон билан қўшма меморандум имзолаганмиз, у ҳали ҳам ўз кучида турибди. Бу борада Ўзбекистон билан ҳали яна музокаралар ўтказамиз. Қозоғистон билан ҳам музокара олиб бормоқчимиз. Агар улар рози бўлишса, “Қамбар-Ота ГЭС-1“ гидроэлектрстанциясини биргаликда қурамиз, – деди Айтмамат Назаров. 

“Миллийэнергохолдинг“ раҳбарининг аниқлик киритишича, ГЭСнинг қуввати 1860 МВТни ташкил этади ва йилига 6 миллиард кВт.ч. электр энергиясини ишлаб чиқаради.

– Ҳозир инвесторлар масаласи кўриб чиқиляпти, бунгача биз ўз кучимиз билан инфратузилмаларни қурамиз, булар: ерости йўллари, кўприк ва тоннеллардир, – дея қўшимча қилган у. 

Маълумот ўрнида, мазкур “Қамбар-Ота ГЭС-1“нинг лойиҳа қуввати 1900 Мвт. Аммо ушбу кўрсаткичга эришгунча 11 йил керак бўлади. Лойиҳага 3 миллиард доллар сарфланиши кўзда тутилмоқда. 
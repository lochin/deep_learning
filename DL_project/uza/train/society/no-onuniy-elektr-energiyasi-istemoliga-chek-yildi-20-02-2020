Ноқонуний электр энергияси истеъмолига чек қўйилди

Мажбурий ижро бюроси Асака туман бўлими томонидан истеъмолчиларнинг электр энергияси, табиий газ тармоқларига ноқонуний уланиш ҳолатлари мунтазам равишда ўрганиб борилмоқда. Олиб борилаётган тадбирлар давомида айрим юридик истеъмолчилар электр энергиясидан қинғир йўллар орқали фойдаланаётгани маълум бўлмоқда.

Масалан, Асака туманининг “Барака” маҳалласида жойлашган ошхонада “Электрҳисоб” дастури бўйича электр энергияси ҳисоби учун 50/5 ток трансформаторлари ўрнатилган бўлса-да, ўзбошимчалик билан 100/5 ток трансформаторларига алмаштирилиб, фойдаланилаётган электр энергиясини дастурга киритмасдан ноқонуний равишда фойдаланиб келаётганлиги аниқланди.

Шу сабабли, соҳа ходимлари далолатномага асосан ошхонани электр тармоғидан ажратди.

Ҳозирда мазкур ҳолат бўйича электр энергияси ҳисобини қайта кўриб чиқиш ҳамда таъминотчи корхона манфаатларига етказилган зарар миқдорини ҳисоблаш ишлари амалга оширилмоқда.

Туманнинг “Беруний” маҳалласида жойлашган хусусий корхонада ўтказилган мониторингда эса истеъмолчи электр энергиясидан ҳеч қандай шартнома ҳужжатларисиз фойдаланиб келаётганлиги аниқланди. 

Бу бўйича ҳам корхона масъулларига нисбатан қоидабузарлик далолатномаси тузилди.

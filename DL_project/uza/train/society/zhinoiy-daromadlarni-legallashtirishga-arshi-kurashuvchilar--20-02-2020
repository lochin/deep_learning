Жиноий даромадларни легаллаштиришга қарши курашувчилар Парижда мулоқот қилмоқда

Франциянинг Париж шаҳрида Жиноий даромадларни легаллаштиришга қарши курашишда молиявий чоралар ишлаб чиқувчи гуруҳ (ФАТФ)нинг навбатдаги ялпи мажлиси бўлиб ўтмоқда.

Мажлисда Ўзбекистон Республикаси Бош прокуратураси ҳузуридаги Иқтисодий жиноятларга қарши курашиш департамент бошлиғи Д.Раҳимов бошчилигидаги Ўзбекистон делегацияси ҳам иштирок этмоқда.

Айтиб ўтиш керакки, мазкур йиғилиш кўрилаётган масалалар Ўзбекистон Республикаси Президентининг 2018 йил 23 майдаги “Бюджет маблағларидан фойдаланиш самарадорлигини тубдан ошириш ва иқтисодий жиноятларга қарши курашиш механизмларини такомиллаштириш чора-тадбирлари тўғрисида”ги фармонида белгиланган талабларга мос. Ушбу ҳужжатда иқтисодий жиноятларга қарши курашишда халқаро ҳамкорликни йўлга қўйиш назарда тутилган.
Тадбир доирасида делегациямиз аъзолари хорижий давлатларнинг ваколатли органлари билан халқаро ҳамкорликни кенгайтириш мақсадида икки томонлама учрашувлар ҳам ўтказмоқда.

Жумладан, Департамент бошлиғи Дилшод Раҳимов Жанубий Корея Республикаси Молиявий разведка бўлинмаси бошлиғи жаноб Ким Кун Ик билан учрашди. Мулоқот давомида жиноий даромадларни легаллаштириш ва терроризмни молиялаштиришга қарши курашиш йўналишида идоралараро ҳамкорликни мустаҳкамлаш ва янада кенгайтириш, шунингдек, мазкур соҳадаги миллий тизимни ўзаро баҳолаш жараёнини ўтказиш юзасидан тажриба алмашиш масалалари муҳокама этилди.

Ўзбекистон делегациясининг ФАТФ ялпи мажлиси фаолиятидаги иштироки давом этмоқда.
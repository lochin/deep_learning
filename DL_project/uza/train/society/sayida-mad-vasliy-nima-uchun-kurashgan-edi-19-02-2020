Сайидаҳмад Васлий нима учун курашган эди?

...Биз жадидчилик ҳаракати, маърифатпарвар боболаримиз меросини чуқур ўрганишимиз керак. Бу маънавий хазинани қанча кўп ўргансак, бугунги кунда ҳам бизни ташвишга солаётган жуда кўп саволларга тўғри жавоб топамиз. Бу бебаҳо бойликни қанча фаол тарғиб этсак, халқимиз, айниқса, ёшларимиз бугунги тинч ва эркин ҳаётнинг қадрини англаб етади...

Шавкат МИРЗИЁЕВ

ХХ аср бошларида ўзбек адабий тилининг қандай ривожланмоғи кераклиги, бунинг учун қандай йўллардан бориш лозимлиги муҳокама қилина бошлади. Бу борада энг тўғри йўл сифатида халқ жонли тили имкониятларидан кенг фойдаланиш, ўзбек тилини бошқа тиллар таъсирига тушиб қолишдан муҳофаза қилиш масаласи кун тартибига қўйилди.

Жадидлар миллий тилимизнинг бошқа бегона тиллар таъсирида бузилишига қаршилик кўрсатди. Мактаб ва мадрасалар дарсликлари тили ва матбуотда чоп этилаётган мақолалар соф ўзбек тилида бўлиши учун курашди. Тил масаласига оид бундай танқидий мақолалар вақтли матбуотда мунтазам эълон қилиб борилди.

“Дунёнинг энг бой, энг бахтсиз бир тили қайси тилдир, биласизми?” дея савол қўйган эди Фитрат “Тилимиз” мақоласида ва “Туркча!” деб жавоб бергани ҳолда ўз фикрларига далиллар келтиради:

“Шоирлик қилмоқчи эмасман, сўзнинг тўғриси шудир. Дунёнинг энг бой тили туркчадир, энг бахтсиз тили худ туркчадир. Тилларнинг бахтсизлиги совет ҳукумати чоғинда бўлған бир ишдир, бундан бурун бахтли эдилар деганлар тилимизни ҳолини билмасдан гапурарлар…. Дунёнинг энг бой тили бўлған туркчамиз ёлғуз арабча қумруқлар билан эмас, форси(й)ча тепкилар билан дахи эзилмишдир... ”

Шу даврда яшаб ижод қилган самарқандлик мударрис Сайидаҳмад Васлий ўз замондошлари Абдулла Авлоний, Маҳмудхўжа Беҳбудий, Абдурауф Фитрат каби шоирлар билан ижодий алоқа боғлаб, улар билан ҳамнафас асарлар яратди, замонанинг долзарб масалаларига муносабат билдирди. Шу давр шоир ва ёзувчилари ижодининг асосий мавзуси «Ватан харобасининг ислоҳига интизорлик», Ватан, миллат, халқ келажагига умид кўзи билан қарашдан иборат эди. Улар янги бир ҳаётни, миллатнинг боши сарбаланд, онги равшан, ҳаёти фаровон жамиятни орзу қилар эканлар, бундай ҳаётга эришиш йўлини фақат халқ орасида маориф ва илғор маданиятни тарқатиш, уйқудаги авомни илму фан ёрдамида уйғотиш, кўзини очиш орқали амалга ошириш мумкинлигини оташнафаслик билан тарғиб этадилар.

Зиёлилар, уламолар, умуман, ўқимишли ёшлар муқаддас она тилимизни ривожлантирмоқ у ёқда турсин, балки йўқотмоқликка сабаб бўлаётганларини кўриб афсусланади, ўзбек тилини менсимай, форс, араб, татар тилларида ҳужжат ишларини юритаётган, бир-бирига хат ёзаётган туркистонликларни қаттиқ қоралайди. У бундай ёзади: “Нечунки уламоларимиздин бири бирор ерға хат ёзса ёки бировға берган нарсасини хотира дафтариға ёзса, ўз она тилини қўйиб форс тилида ёзадурлар.... ёш ўсмурларимиз бўлсалар ўз ерликларидан бирини зиёфатға чақируб хат ёзсалар ҳам усмонлича ёки татарча ёзадурлар, нега, она тилиға ҳурмат шуму?”

Миллий уйғониш маърифатпарварлари адабий танқид, тил софлиги бадиий адабиёт ривожининг муҳим шартларидан экани хусусида шу тариқа мунозара юритдилар, ҳақиқатни юзага чиқаришга интилдилар. Қайси адиб ўз асарида бошқа тилдан кирган сўзларни кўп ишлатса, у беаёв танқид қилинди. Ҳатто, ўша даврнинг энг пешқадам адиблари ҳам аяб ўтирилмади.

Миллат ғами, унинг ўтмиши, ҳозирги аҳволи ва келажаги Васлийни чуқур ўйлашга мажбур этади. Асар худди шундай сатрлар билан бошланади:

Миллат ғамида ўлди қадим чархдек дуто,

Қон оғларам шафақ каби кўнглумдадур ан.

Шеърнинг ҳар бир банди янги фикр, янги дардли байт билан бошланади. Бунда мурожаат ҳам, даъват ҳам, аламли қалб изҳори ҳам акс этган. Чунончи:

Бу на замонки, дидаи бедор қолмади,

Ғафлатдин ўзга халқға атвор қолмади.

Ёки:

Бу на замонки, аҳли замоннинг хатоси чўх,

Фисқу фушуру ғафлату кайфу сафоси чўх.

Ёки:

Бу на замонки, ҳолати миллат табоҳдур,

Ислом аҳлининг иши афғону оҳдур.

Шу тариқа Васлий ҳар бандни замонаси кишиларининг нуқсонини баён қилиш билан бошлаб, афсус-надоматлар чекиб, бу иллатларнинг сабабини кўрсатишга интилади. Ғафлат, нодонлик, илмсизликнинг ҳалокатли оқибатларини излайди. «Мактаблар ичра бир гўзал авлод» йўқлиги, шу учун ривожу равнақ тўхтагани, «миллатнинг инқирозига бу бир гувоҳ» эканини ачиниб ёзади.

Васлий Самарқандий Туркистон миллати бўлмиш мусулмонларни тараққий этаётган халқлардан орқада қолдираётган нарса жаҳолат, деб тушунади. У «жаҳолат дардига фақат маърифат билангина даво қилмоқ мумкин», деган хулосага келади. «Ҳар давлат ва миллатни тараққийсини энг боши илмдур. Илмсиз тоифа мевасиз дарахт каби эрур», деб ёзади шоир «Туркистон вилояти газети»нинг 1904 йил 2-сентябрь сонида босилган «Самарқанд рус-тузем мактаби» номли мақоласида.

Васлий ушбу мақоласида доно сиёсатдон сифатида кўзга ташланади. У ҳар бир ҳуқуқий давлатнинг фуқароси, албатта, ўз дини ва миллати, ўз тили ва хатини яхши ўрганиши керак, дейди. «Ондин сўнг, –деб ёзади шоир, давлатнинг тил ва хатини билмоққа тарғиб қилсун. Зероки, фуқаронинг аҳкому одобдин воқифлиғи давлатга фойдалидур».

«Давлатнинг тили ва хати» деганда шоир мустамлакачи давлат тили – рус тили ва ёзувини назарда тутади. Шоирнинг таъкидлашича, зинҳор давлатнинг барча фуқаролари фақат шу давлат тили ва ёзувини билиш билангина чегараланиб қолмаслиги лозим. Бу ерда «давлат» деганда шоир «ҳукумат»ни назарда тутади. Яъни халқ ўз дини ва миллати тилини биринчи навбатда яхши ўрганмоғи лозим. Агар шундай қилинмаса, жамиятда ёмонлик кўп бўлур. «Ёмон қилмоқ билмаслукдин бўлур. Билмаслук аҳкоми динни ўқимасликдин бўлур». Худди шу ўринда Васлий Самарқандий фикрларининг нечоғли умумбашарий, барча замонлар учун бирдай фойдали экани кўзга ташланади. 130 йиллик истибдод даврида халқимиз худди шундай қисматга мубтало бўлиб, ўз дини, қадриятлари ва тилини қарийб унутиб юбораёзди.

Васлийнинг фикрича, ҳукумат бошқа миллат қўлига ўтишининг бош сабаби – иттифоқсизлик. Қачон миллат иттифоқ бўлиб иш кўрсагина, ёш авлодни тарбиялаш, миллатни уйғотиш, Ватанни озод қилиш, ҳалқ маънавиятини юксалтириш, турмушини фаровонлаштириш мумкин, деган фикрни илгари суради.

Муаллиф миллатни инқирозга солувчи яна бир ихтилоф ҳақида сўз юритади. Бу ихтилофнинг тезлик билан олдини олмоқ керак, дейди. «Таассуфдамизким, – деб ёзади олим, – Туркистон аҳли ҳар шаҳарда икки фирқа бўлгандурлар. Бири – қадимчи, дигари – жадидчи. Оҳ! Қадимчилар суҳбатларда булардан изҳори маломат қилурлар ва жадидчилар қон ила уларға ибрози адоват қилурлар. Бу ихтилоф яхши эмасдур. Оқибати қўрқунчдур. Олдини олмоқ керак эмасму?»

Васлий миллат келажагини ўйлаб ихтилоф қилувчиларни огоҳлантиради. У ўзининг тараққийпарвар фикрларини барча жанрлардаги асарларида бирдай ривожлантиради. Чунончи, унинг форсий девонига «иттифоқ» радифли ўзбекча шеър киритилган. Бу шеърда олимнинг панд-ўгитлари, огоҳлантиришлари бадиий сўз орқали ифода этилади:

Ҳар нечук қавминг тараққийси нишони иттифоқ,

Ҳар қаю миллатни истиқболи шаъни иттифоқ.

Ихтилофин уйи ёнсун, қилди миллатни хароб,

Эмди обод айласун файзи амони иттифоқ.

Иттифоқинг «қоф»идур албатта қофи қибла лек,

Бу замон, эй қибла аҳлидур замони иттифоқ.

Шиа ман, сан сунни деб, зинҳор қилмангиз хилоф,

Дини ислом аҳлисиз, айланг баёни иттифоқ.

Шу тариқа Васлий ўзининг серқирра ижоди билан Ватан ва миллат равнақи учун хизмат қилди, давр ижтимоий ва маданий ҳаётида ўзининг муайян ўрни ва мавқеига эга бўлди. Васлий Самарқандий рус тилининг давлат тили сифатида қўлланаётганига рози эмас эди. У маҳаллий халқ тилининг мавқеини кўтариш учун курашган, тилни миллатнинг ўзлигини белгилайдиган омил деб қараган. Шу маънода, у тақлидчиликка ҳам қарши чиқади: зеро, Васлий яшаган даврда рус, озарбайжон, татар тилидаги матбуот, адабиёт кенг тарқалган, айрим зиёлилар татар муаллимлари таъсирида тилимизга татарча сўзларни олиб кирганлар. Васлий, гарчи ўзи ҳам айрим шеърларида қисман шу таъсирга берилган бўлса-да, бу ҳодисанинг оммавий тус олишига қарши чиқади.

Сайидаҳмад Васлий ижодида бардамлик, кўтаринки руҳ ҳукмрон. У баъзан замонасининг қолоқлиги, жаҳолату илмсизликдан нолиса ҳам, лекин асарлари якунида, миллат келажаги порлоқ эканига умиди катталигини билдириб ўтади.

Бадиа МУҲИДДИНОВА,
Самарқанд давлат университети доценти,
филология фанлари номзоди
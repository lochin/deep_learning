Йўл ҳаракати хавфсизлигига риоя қилиш – соғлом ҳаётингиз гарови

Тошкент шаҳар Йўл ҳаракати хавфсизлиги бошқармаси жорий йилда содир бўлган бир қатор йўл-транспорт ҳодисалари тафсилотларини маълум қилди. 

2020 йилнинг 8 январь куни Олмазор тумани Қорақамиш даҳасида молия лицейининг 1-босқич талабаси К.А. тегишли ҳужжатларсиз, яъни автомашинани бошқариш учун ҳайдовчилик гувоҳномаси бўлмасада, отасига тегишли “Спарк” русумли автомашинани 2010 йилда туғилган укаси М.Б.ни автомашинага ўтқизган ҳолда бошқариб кетаётиб, катта тезликда ҳаракатланиб, дарахтга урилган. Натижада ўзи оғир тан жароҳати олиб шифохонага ётқизилган, ёнидаги укаси М.Б. эса оғир тан жароҳати сабабли вафот этган. 

13 январь. Юнусобод тумани, Тошкент ҳалқа автомобил йўли бўйлаб ҳаракатланаётган “ДАФ” русумли юк автомашинани бошқарган ҳайдовчи йўлнинг белгиланмаган жойидан қатнов қисмини кесиб ўтаётган, “Олтин қалам” хусусий мактабнинг 7-синф ўқувчиси, 2006 йилда туғилган Р.А. ни уриб юборган. Пиёда “чап кўкрак қафаси синиши” ташхиси билан шифохонага ётқизилган. 

17 январь. Олмазор тумани, Сағбон 11-тор кўчасида “Спарк” русумли транспорт воситасини бошқариб кетаётган ҳайдовчи йўл қатнов қисмини пиёдалар учун белгиланмаган жойидан кесиб ўтаётган, 133-мактабнинг 2-синф ўқувчиси, Н.Ж.ни уриб юборган. Оқибатда пиёда Н.Р. оғир тан жароҳати олиб шифохонага ётқизилган. 

Қайд этиш керакки, йўл ҳаракати қоидаларини пухта ўрганиб ва унга амал қилсак, юқоридаги келтириб ўтилган аянчли ҳолатлар содир бўлмайди. Сиз-у, биз мавжуд қонун-қоидаларга сўзсиз амал қилсак, ислоҳотлар ўз самарасини беради. 

Шу боис, остона ҳатлаб кўчага чиқдикми, ўз-ўзидан йўл ҳаракат қатнашчисига айланамиз. Демак, йўл ҳаракати қатнашчиси сифатида ҳар биримиз Ўзбекистон Республикасининг “Йўл ҳаракати хавфсизлиги тўғрисида”ги қонун талабларини, албатта, бажаришимиз шарт эканлигини унутмаслигимиз керак. 

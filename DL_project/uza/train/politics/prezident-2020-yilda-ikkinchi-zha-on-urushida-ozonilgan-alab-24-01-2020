Президент: 2020 йилда Иккинчи жаҳон урушида қозонилган Ғалабанинг 75 йиллиги халқаро миқёсда кенг нишонланади

Президентимизнинг парламентга Мурожаатномаси давом этмоқда. 

2020 йилда Иккинчи жаҳон урушида қозонилган Ғалабанинг 75 йиллиги халқаро миқёсда кенг нишонланади. 

Жами 1,5 миллиондан зиёд Ўзбекистон фарзандлари бу қонли урушда тинчлик ва озодлик учун мардона жанг қилгани, уларнинг ҳар уч нафаридан бири ўз яқинлари бағрига қайтмагани, эл-юртимизнинг фронт ортида кўрсатган жасоратини халқимиз ҳеч қачон унутмайди. Жорий йилда уларга ҳар томонлама эътибор янада кучайтирилади. 

Жумладан, мамлакатимизнинг энг яхши санаторийларида уларнинг саломатлигини тиклаш учун қулай шароитлар яратамиз. 

Уруш йилларида халқимиз кўрсатган ҳақиқий жасорат ва матонатни – кино, театр санъати, бадиий-публицистик асарлар, илмий тадқиқотлар орқали кўрсатиш, аҳоли, айниқса, ёшларимизга таъсирчан тарзда етказиш бўйича катта ишлар олиб борилмоқда. 

Хусусан, Тошкент шаҳрининг Олмазор туманида муҳташам “Ғалаба боғи” бунёд этилмоқда, деди Президент. 

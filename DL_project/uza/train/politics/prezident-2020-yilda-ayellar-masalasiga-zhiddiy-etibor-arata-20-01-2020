Президент: 2020 йилда аёллар масаласига жиддий эътибор қаратамиз

Сенатнинг биринчи мажлиси давом этмоқда. Унда Президент Шавкат Мирзиёев парламент юқори палатасининг келгусидаги устувор вазифалари юзасидан нутқ сўзламоқда. 

– Бу йил яна бир устувор йўналиш – хотин-қизлар масаласига алоҳида эътибор қаратамиз. Яқинда Касаба уюшмалари федерацияси кенгаши раиси Қудратилла Рафиқов хотин-қизлар қўмиталари вакиллари билан Сирдарё туманида уйма-уй юриб, хотин-қизларнинг муаммоларини ўрганди. Ўрганиш давомида жойларда аёллар муаммолари кўплиги аён бўлди. Шундай оилалар борки, уйида гилами йўқ, дори-дармон олишга пули йўқ, йиғлашга кўзида ёш йўқ. Бундай шароитда яшаётган аёлларнинг аҳволини ким тасаввур этади? 

Қандай қийин бўлмасин, ёшлар, хотин-қизлар, кам таъминланган, қийин шароитда яшаётган аёлларга манзилли ёрдам берамиз, уйма-уй юриб аҳволини ўрганамиз. Энди мажлисбозлик, тадбирбозликни камайтирамиз, аниқ ишга ўтамиз. Энди сенатор илгаригидай мудраб ўтирмайди, у даврлар ўтди. Битта аёлнинг аҳволини яхшилай олсак, одамларнинг кайфияти, оилаларда вазияти ўзгаради. Боласи эртага яшашга имконият бўлади, – деди давлатимиз раҳбари.
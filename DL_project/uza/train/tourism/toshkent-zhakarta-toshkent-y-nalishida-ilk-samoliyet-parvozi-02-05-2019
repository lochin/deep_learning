“Тошкент-Жакарта-Тошкент” йўналишида илк самолёт парвози амалга оширилди

Ислом Каримов номидаги Тошкент халқаро аэропортидан “Тошкент-Жакарта-Тошкент” йўналишида илк самолёт парвози амалга оширилди.

Ҳафтанинг чоршанба ва жума кунлари амалга ошириладиган мазкур қатновни Транспорт вазирлиги, Ўзбекистон Туризмни ривожлантириш давлат қўмитаси ҳамда “Ўзбекистон ҳаво йўллари” миллий авиакомпанияси ҳамкорликда йўлга қўйди. 

Мазкур қатновдан ҳар икки давлат ҳам тенг манфаатли бўлиб, шу боис Жакартанинг «Sukarno-Xatta» халқаро аэропортида Тошкендан илr парвоз билан келган йўловчилар тантанали кутиб олинди.

Айни вақтда Жакартада икки мамлакат расмий доиралари ўртасида туризм форуми бўлиб ўтмоқда.
Мақсад эса Ўзбекистон сайёҳлик имкониятини Индонезияда кенг тарғиб қилиш, шунингдек, хорижий инвесторларни жалб этиш орқали Ўзбекистонни энг йирик зиёрат туризми мамлакатларидан бири сифатида намойиш этиш.

Қайд этиш жоизки, айни вақтда мазкур давлатда Ўзбекистоннинг туризм салоҳиятини тарғиб қилишга қаратилган қатор юмушлар бажарилмоқда. Индонезия марказий телеканаллари мухбирлари, индонезиялик машҳур олимлар, санъаткорлар ва кўп сонли блоггерларга Ўзбекистонга инфо турлари ташкил этилмоқда. Натижада Индонезиядан юртимизга келаётган сайёҳлар сони йил сайин кўпаймоқда. Мисол учун, жорий йилда 2018 йилнинг шу даврига нисбатан 35 фоиз кўп сайёҳ келди.
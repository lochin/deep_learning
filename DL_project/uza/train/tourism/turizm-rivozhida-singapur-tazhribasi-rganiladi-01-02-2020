Туризм ривожида Сингапур тажрибаси ўрганилади


2019 йил декабрь ойида Самарқанддаги “Ипак йўли” туризм халқаро университети ва Бухоро давлат университети Сингапурнинг “Ўзбекистон-Сингапур туризм маркази” билан ҳамкорликда дунёда ягона – Марказий ва Жануби-шарқий Осиё туризми халқаро тадқиқот марказига (CASEA-InTouReC) асос солган эди. Унга кўра, “Ипак йўли” туризм халқаро университети марказнинг бош таълим муассасаси, Бухоро давлат университети эса магистрлик бўлими ҳисобланади.

Самарқанд шаҳрида мазкур марказ томонидан “Буюк Ипак йўлида жойлашган давлатларда ресторан ва меҳмонхона бизнесини ривожлантириш” мавзусида I халқаро семинар ўтказилди.

Туризм соҳаси мутахассислари, халқаро экспертлар, олий ўқув юртлари профессор-ўқитувчилар иштирок этган тадбирда мамлакатимизда халқаро сайёҳлик бизнесини ривожлантириш борасида олиб борилаётган ишлар, эришилган натижалар таҳлил қилинди, навбатдаги вазифалар белгилаб олинди.

– Сингапур халқаро сайёҳлик бизнеси билан Ўзбекистондаги сайёҳлик хизматларини таққослашга ҳали эрта, – деди “Ўзбекистон-Сингапур туризм маркази” директори Руди Фанг. – Лекин, ҳозирдан дастлабки муҳим қадамлар ташланди.

Сайёҳларга жаҳон стандартларига мос хизмат кўрсатишни йўлга қўйиш учун аввало етук мутахассис кадрлар тайёрлаш, ҳудудларда экотизимни яхшилаш лозим. Жанубий-шарқий Осиё туризм халқаро тадқиқот маркази кейинги беш йил давомида Ўзбекистоннинг барча ҳудудларида ўз филиалларини очиш орқали Сингапур тажрибасини ўрганиш ва қўллашни мақсад қилган.


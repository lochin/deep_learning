Шоҳимардон ўз бағрига чорламоқда


Жаннатмонанд диёримизнинг гўзал ва бетакрор табиати, турфа наботот ва ҳайвонот дунёси, ноёб табиий ёдгорликлари ҳақида қанча таърифу тавсиф келтирсак, оз. Жумладан, Фарғона вилоятининг Сўх, Бешариқ каби туманлари, Шоҳимардон тоғлари ана шундай баҳаво иқлими, мафтункор манзаралари билан ажралиб туради. 

Фарғона туманидаги Шоҳимардон қишлоғи денгиз сатҳидан 2500-2700 метр баландликда жойлашган бўлиб, тўрт тарафи тоғ билан ўралган. Бу ернинг тонги янада мафтункор. Тоғ ортидан бош кўтарган қуёш атрофни қиздира бошлайди. Кўчалар эса узоқ-яқиндан келган юртдошларимиз табассуми билан янада тароватли. Тоғ одамлари ҳам қишлоқнинг ўзидек бағрикенг, самимий, меҳнаткаш. 

Мамлакатимизда экотуризм, зиёрат туризми учун ҳам кенг имкониятлар мавжуд. Зеро, юртимизда экооламнинг барча неъматлари – хилма-хил ўсимликлар, қушлар, ҳайвонларнинг юзлаб турлари, баҳаво жойлар бисёр. Бундай гўшалар сайёҳларни ўзига оҳанрабодай тортади. Таъкидлаш керакки, сайёҳликнинг ушбу йўналишлари Шоҳимардонда ҳам ривожланмоқда.

Шоҳимардон атамасининг келиб чиқиши мардлар шоҳи, тўртинчи халифа Ҳазрати Али номи билан боғлиқ. Ривоятларга кўра, Ҳазрати Алининг қабри тўрт томони тоғ билан ўралган, икки дарё туташган жойда эмиш. Дунёда бундай географик жой ва зиёратгоҳлар кўп. Шоҳимардон шулардан бири. Лекин бу афсоналар илмий жиҳатдан исботланмаган. Ҳазрати Алининг қабри Ироқнинг Куфа шаҳрида бўлиб, у зот Фарғона водийсига келмаган. Қишлоқ марказида Ҳазрати Алининг рамзий мақбараси бўлиб, маҳаллий аҳоли орасида унга Шердаргоҳ пирим деб эътиқод қиладиганлар кўп. 

– Қишлоқда тадбиркорлик қиламан, деган ишбилармонга барча шароит яратилган. Янги ташкил этилган Туризмни ривожлантириш дирекцияси томонидан бўш турган объектларни хатловдан ўтказиш, ижарага бериш ишлари давом эттириляпти. Қишлоқдошлар ҳам бир четда қараб тургани йўқ: ҳамма ободонлаштириш ҳаракатида. Жорий йилда 1 километр йўлга шағал, яна шунча масофага асфальт ётқизиш режалаштирилган. – дейди “Шоҳимардон” маҳалла фуқаролар йиғини раиси Икромжон Абдухолиқов.
Кўклам меҳнат билан кўркам, деганлари рост. Тўғри, ҳали жазирама кунларгача вақт бор. Лекин зиёратчилар аллақачон келишни бошлади, меҳнатсевар қишлоқ аҳли ҳам бепарво ўтиришни ўзига эп кўрмайди. Дам олиш кунларида бу ерга мингга яқин маҳаллий сайёҳлар келишини инобатга олсак, уларга сифатли хизмат кўрсатиш, энг муҳими, яхши таассурот билан қайтишини таъминлаш керак. Бир сўз билан айтганда, Шоҳимардонда туризм ривожи тарихий-меъморий, табиат бойликларини сақлаш, муҳофаза этиш, камёб ўсимлик ва ҳайвонот дунёсини асрашга хизмат қилмоқда. Маҳаллий аҳолининг турмуш шароитини яхшилаш, янги иш ўринлари яратиш, иқтисодий ютуқлар ва ободликка асос бўлмоқда. Яқинда тадбиркор Астали Раҳмонов ташаббуси билан қад ростлаган икки қаватли кўркам ва замонавий бино айни шу мақсадда ташкил этилди. 

– Ихчамгина дўконимиз кенгайиши билан оила аъзоларимиз бандлиги ҳам таъминланди, – дейди А.Раҳмонов. – Иккинчи қаватни умумий овқатланиш масканига айлантирамиз. Ҳар бир меҳмон керакли харидларни амалга ошириши, турли совғаларни шу ернинг ўзидан олиб кетиши учун барча озиқ-овқат маҳсулотлари, турли эсдалик буюмлари, болалар ўйинчоқлари мавжуд.
Қурут ва ўрик қоқи сотиб ўтирган сотувчилар ҳузуридан олислаб зиёратгоҳга йўл оламиз. Анвойи гуллар, обод ва кўркам шийпонлар. Тоғ устида афсонавий Ҳазрати Алига нисбат берилувчи қадимий мақбара, ул зотнинг набиралари Шоҳ Толиб Саййид Муҳаммад Али зиёратгоҳи ва ундан унча узоқ бўлмаган ерда Ҳамза Ҳакимзода Ниёзий мавзолейи, Шоҳимардон табиат музейи. Бутун қишлоқ кафтдеккина кўринадиган бу тепаликда Шоҳимардонсой устига осилиб тушган ҳайбатли қоя гўзал манзара ҳосил қилган. 

– Ҳар гал тўлқинланиб гапирганим учун қизим Гуллола Шоҳимардонни кўришга иштиёқманд эди, – дейди Қувасой шаҳрида яшовчи Гулсанамхон Абдужалилова. – Дам олиш кунларини режалаштириб келганимиз яхши бўлди. Йўллар ҳам анча тартибга келган, аввалгидек машаққатлар йўқ. Зиёратгоҳга элтувчи улкан зинадаёқ қизимнинг ҳайрати ошди. Зиёратгоҳларга оилавий ташрифларни кўпайтириш зарур, деб ўйлайман. Чунки бу ердаги таа 
ссуротлар фарзандларимизни ватанпарварликка, юртни севишга ўргатади. 

Зиёратчилар орасида қуваликларни ҳам учратдик. Маҳалла фуқаролар йиғинлари мутахассисларига етакчилик қилиб келган Қува тумани ҳокимининг ўринбосари, туман хотин-қизлар қўмитаси раиси Шоирахон Назирова сафар шукуҳи ҳақида сўз очади: 

– Қишлоқ аҳли билан суҳбатлашиб, кўнглинг кўтарилади. Одамнинг кайфияти яхши бўлса, ишда унум бўлади, ”Яхши дам – меҳнатга ҳамдам” дейдилар-ку! Дам олиш кунларидан фойдаланиб қилган сафаримиздан, айниқса, аёлларимиз хурсанд. 20 йилдан бери бу ерга келиш орзусида юрганлар ҳам бор экан. Энди улар бошқа маҳалладошлар билан зиёратга келиш ташаббусини ҳам илгари суришди...
Ёрдон қишлоғидамиз. Арчамозорга олиб чиқадиган сўқмоқ йўллар, тоғ ён бағирлари ҳали кўклам билан дийдорлашмаган – қуёш нурида товланиб турган оппоқ қор қоплаган. “Фарғона водий сайёҳ” туризм агентлигининг “Шоҳимардон” экотуризм маркази ҳам саёҳатчилар билан гавжум. Юртимизнинг турли ҳудудларидан келувчи зиёратчилар учун бу ерда барча шароит мавжуд, айниқса, қишки мавсумга мослаштирилган шинам хоналарда сифатли хизмат кўрсатилмоқда. Марказ олдидан оқиб ўтувчи улкан сой бамисоли тош сурадиган азим дарё. Кучли оқим остида тошнинг тошга сурилиб ишқаланаётгани яққол сезилиб туради. Кундузи қуёш нурида эриган музликлардан ҳосил бўлган сувлар қанчадан-қанча жилғалар орқали тўпланиб, олис-олисларга оқади... 

Шоҳимардон марказида шўх наволар янграй бошлайди. Кўли Қуббонга олиб чиқувчи йўл бўйлаб жойлашган дала ҳовлилар, дам олиш объектлари “Ўзбекистон Швейцарияси”га ошиқлар қатновидан янада тароват очиб боради. 

Ёлғизоёқ йўлдан ортга қайтамиз. Ёқимли тоғ ҳавоси кайфиятни кўтариб, кўнгилга ҳузур бағишлайди. Қисқа вақтда гувоҳ бўлганимиз – она-табиатнинг гўзал ва ажойиб манзаралари ҳақидаги таассуротлар кўз олдимиздан бир-бир ўтади. Неча асрларки, ён-атрофга чўккан абадий сокинликни бузганча, ҳайқирганча келаётган зилол сойларнинг гулдураши аста-секин ортда қола бошлайди... 

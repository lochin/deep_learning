Россиялик блогерлар ўзбек миллий таомларини дунёга танитмоқда

Россиялик блогерлар ўзбек миллий таомларини дунёга танитмоқда. “Summerdays” YouTube канали юритувчилари россиялик блогерлар Денис ва Таня Андижонга саёҳат қилди. 

Денис ва Таня гастрономик туризм бўйича блог юритиб, ўз обуначиларини ўзбек ошхонасининг ўзига хос хусусиятлари билан таништириб боради.

Бу иккала блогер Андижон шаҳрига келган кунидаёқ машҳур “Андижонча чойхона палови”нинг тайёрланиш жараёнини суратга олди ва ўз каналига жойлаштирди. Ушбу видеолавҳа аллақачон 186 минг мартадан ортиқ томоша қилинди. Вилоятга келганларига тўрт кун бўлган блогерлар бугунгача Избоскан туманидаги хонадонлардан бирида шавла тайёрлаш, Андижон туманидаги хонадонлардан бирида “уй оши” тайёрлаш, Шаҳрихон шаҳридаги пичоқчи ҳунармандларнинг миллий пичоқ тайёрлаш жараёнлари ҳақидаги видеолавҳаларни ўзларининг YouTube каналларига жойлаштирди. Видеолавҳалар 540 минг мартадан ортиқ томоша қилинди. 

Денис ва Таня шунингдек Андижон шаҳрининг диққатга сазовор масканлари билан танишиш ва улар ҳақида ҳам кўрсатув тайёрлашни ҳам режалаштирган. Маълумот учун: Денис ва Танянинг “Summerdays” YouTube канали обуначилари сони 171 минг нафардан зиёд бўлиб, каналга жойланган видеороликлар 40 миллион мартадан ортиқ томоша қилинган. Бу уларнинг Ўзбекистонга биринчи келишлари эмас. Улар аввалроқ Бухоро, Самарқанд, Қашқадарё, Жиззах вилоятларида ҳам бўлиб, ўз обуначиларини мазкур вилоятларнинг ўзига хос таомларини тайёрлаш жараёни билан таништирган. 

Шуниси диққатга сазоворки, ушбу YouTube каналининг обуначилари турли мамлакатлардан бўлиб, улар ўз изоҳларида тез орада Ўзбекистонга саёҳат қилиш ниятида эканликларини билдирмоқда. “Таътилни Европадаги давлатлардан бирида ўтказмоқчи эдим, фикримдан қайтдим. Ёзги таътилни албатта Ўзбекистонда ўтказаман”, – деб ёзади обуначилардан бири. 
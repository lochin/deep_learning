Ўзбекистон Осиёдаги энг бой тарихий меросга эга мамлакат деб тан олинишида хавфсиз туризмни таъминлаш хизматининг ўрни беқиёс

Жорий йил 22 ноябрь куни Куала-Лумпур шаҳрида Малайзия туризм, санъат ва маданият вазири ўринбосари Муҳаммад Бахтиёр бин Ван Чик Ўзбекистон элчиси Равшан Усмоновга Ўзбекистон “Осиёнинг энг бой тарихий меросга эга мамлакати” деб тан олингани тўғрисидаги дипломни топширди.

Тақдирлаш маросимида Осиёнинг 20 мамлакатидан 1000 га яқин меҳмонлар иштирок этган. Ғолиблар Малайзиянинг Research House of Asia Media компанияси томонидан Осиё минтақаси мамлакатларида ўтказилган ижтимоий ва маркетинг тадқиқотлари натижалари асосида аниқланган.

Таъкидлаб ўтиш жоизки, ушбу эътирофда ИИВнинг Хавфсиз туризмни таъминлаш хизматининг ҳам ўрни бор.

Азиз ТОШМАТОВ, ИИВ Малака ошириш институти Жиноятчиликка қарши кураш кафедраси катта ўқитувчиси:

– Жаҳон ҳамжамияти жонажон Ватанимизнинг маданияти, санъати, минг-минг йиллик тарихи нақадар бойлигига яна бир карра ишонч ҳосил қилди. Биз ёш авлод ота-боболаримиз томонидан қолдирилган бой маданий меросни кўз қорачиғидек асраб-авайлаш ва келгуси авлодларга етказиш биз учун ҳам фарз, ҳам қарздир. Маданий мерос объектларимиз доимий давлат муҳофазасидадир. Шуни таъкидлаш жоизки, ушбу қадимий ёдгорликларимиз мамлакатимизга хорижий меҳмонларнинг ташрифини йилдан-йилга кўпайтирмоқда.

Ботир ТЎЙЧИЕВ, ИИВ Малака ошириш институти Жамоат тартибини сақлаш ва хавфсизликни таъминлаш кафедраси катта ўқитувчиси:

– Бугунги кунда тарихий обидаларимиз ва маданий меросимизни кўриш учун ташриф буюраётган сайёҳлар сони сўнгги икки йил мобайнида кескин ортган.

Бунинг замирида Президентимизнинг ташаббуслари билан туризм салоҳиятини юксалтириш бўйича чиқарилган фармон ва қарорлар асосида яратилган имкониятлар ётибди. Яъни хорижий ва маҳаллий туристларга яратилаётган шарт-шароитлар, улар учун виза тизимини енгиллаштириш ва кўплаб хорижий давлатлар фуқароларига 30 кунгача визасиз келиш тартиби жорий этилганлиги ҳамда Ўзбекистоннинг ташриф учун хавфсиз мамлакат сифатидаги обрўсини шакллантиришга қаратилган комплекс чора-тадбирлар шулар жумласидандир

Ўзбекистон Республикаси Президентининг 2019 йил 6 мартдаги “Транспорт ва туризм объектларида жамоат хавфсизлигини таъминлашнинг самарали тизимини жорий этишга оид қўшимча чора-тадбирлар тўғрисида”ги қарорига мувофиқ Ўзбекистон Республикаси ИИВ Хавфсиз туризмни таъминлашни мувофиқлаштириш бошқармаси ва унинг Тошкент шаҳар, Тошкент вилояти ички ишлар бош бошқармаси, Бухоро, Самарқанд, Сурхондарё, Хоразм ва Қашқадарё вилоятлари ички ишлар бошқармаларининг хавфсиз туризмни таъминлаш бошқармалари ташкил этилди.
Ушбу бошқармалар томонидан туристларнинг ҳуқуқлари, эркинликлари ва қонуний манфаатларини таъминлаш, уларнинг ҳаёти, мол-мулкини турли тажовузлардан ҳимоя қилиш, ёрдамга муҳтож туристларга тезкор ва сифатли ёрдам кўрсатиши ҳамда ходимларнинг хушмуомалалик билан хорижий тилларда эркин сўзлашишлари сайёҳларда ходимларимиз ва юртимизга нисбатан ижобий тушунча ҳосил қилмоқда. Бу эса ўз ўрнида Ўзбекистон имижини оширишга хизмат қилади.

Бобур ТУРДАЛИЕВ, ИИВ Малака ошириш институти катта ўқитувчи-методисти:

– Мамлакатимиз ўзининг бой тарихий ва маданий мероси билан жаҳон ҳамжамиятида ўз ўрнига эга. Ватанимизнинг ушбу бебаҳо мероси хорижий меҳмонларнинг эътиборини доимо ўзига жалб қилиб келган.

Ҳозирги даврга келиб, ташриф буюраётган сайёҳларнинг хавфсизлигини таъминланиши уларнинг юртимизга бўлган ишонч ҳиссини янада оширмоқда.

Туризм соҳасида ижобий кўрсаткичларга эришишда мамлакатимизда ҳуқуқбузарликлар профилактикаси билан узвий боғлиқ “Хавфсиз шаҳар”, “Хавфсиз пойтахт”, “Хавфсиз туризмни таъминлаш” каби концепцияларнинг ҳаётга жорий этилганлиги ҳам эътирофга лойиқдир.
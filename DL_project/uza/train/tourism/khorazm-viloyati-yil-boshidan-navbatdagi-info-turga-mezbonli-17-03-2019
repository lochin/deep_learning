Хоразм вилояти навбатдаги инфо-турга мезбонлик қилди

Вилоятнинг туристик салоҳияти, янги туризм йўналишлари ва маҳсулотлари ҳамда ҳудуддаги маҳаллий ҳунармандлар томонидан ишлаб чиқарилаётган ҳунармандчилик маҳсулотлари билан республика туризм соҳаси субъектлари ҳамда оммавий ахборот воситалари вакилларини кенг таништириш мақсадида 2 кунлик инфо-тур ташкил этилди. Иштирокчилар Хоразм вилоятидаги диққатга сазовор жойларни, жумладан, ”Улли Ҳовли”, “Ичан қалъа” давлат музей қўриқхонаси,”Нуриллабой” саройи ва янги барпо бўлаётган туристик объектлар билан яқиндан танишди.

Инфо-тур давомида 200 дан ортиқ маҳаллий ҳунармандлар махсулотларининг кўргазмаси намойиш этилди. Меҳмонлар туристик мажмуаларга ташрифи давомида маҳаллий ҳунармандлар томонидан ташкил этилган маҳорат дарсларида иштирок этиб, савдо расталаридаги ҳунармандчилик намуналарини томоша қилишди. Ҳар қадамда театрлаштирилган томошалар, Хоразмнинг миллий фольклор ансамбллари иштирокида мусиқий ва бадиий чиқишлар тадбирга ўзгача руҳ бағишлади. 


Шунингдек, Сумалак сайли ва “Наврўз” байрами тантаналари, нон тайёрлаш ва ёпиш маросими, "Тухум барак" таомини тайёрлаш, Ўзбек жанг санъати ва Милли кураш намойиши, дорбозлар чиқишлари иштирокчиларда катта таассурот қолдирди.

“Ичан қалъа” давлат музей қўриқхонасида “Муҳаммад Аминхон” мадрасаси ва минораси, “Кўҳна арк” мажмуаси, “Оқ Шайх бобо” тепалиги , “Муҳаммад Рахимхон Феруз” ва “Қутлуғмурод Иноқ” мақбаралари каби бошқа кўплаб тарихий объектлар бўйлаб саёҳатлар уюштирилди. 

Инфо-тур дастур доирасида туроператорлар ва маҳаллий туризм соҳаси вакиллари учун В2В ташкил этилди. 
Меҳмонхоналарда сайёҳлар учун яратилаётган қулайликлар ва технологик инновациялар билан ҳам яқиндан таништирилди.

Инфо-тур якунида иштирокчиларга вилоятнинг туристик салоҳиятини намойиш этувчи тарқатма материаллар ва Хоразм вилояти туризмни ривожлантириш департаменти томонидан яратилган Хоразм вилоятининг туризм ”паспорти” совға қилинди.

-Туризмни ривожлантириш давлат қўмитаси томонидан ташкил этилган мазкур инфо-тур келажакда мамлакатимизда туризм салоҳиятини юқори босқичга чиқишига хизмат қилади, дейди Хоразм вилояти туризмни ривожлантириш департаменти директори Азизбек Полвонов.- Эндиликда 5-6 апрел кунлари Хоразм вилояти Ўзбекистондаги биринчи халқаро инвестицион форумга мезбонлик қилиши кутилмоқда.

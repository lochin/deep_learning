Любинко Друлович Ўзбекистон ОТЖ бош мураббийлигидан кетади

Олимпия терма жамоамиз Таиландда 23 ёшлилар ўртасида ўтказилган қитъа чемпионатида кучли тўртликдан ўрин олган бўлсада, асосий мақсад – Токио-2020га йўлланма ола билмаганлиги барча-барчани бирдек ранжитди.

Айни пайтда бу ҳолат мутахассислари-у мутасаддилар, ҳатто мухлислар орасида ҳам кенг муҳокама этилмоқда. Ўзбекистон футбол ассоциацияси бу мавзунинг ҳали «қайноқлигидаёқ» воқеаларнинг бош сабабчиси – терма жамоа бош мураббийи Любинко Друлович билан оммавий ахборот воситалари ходимлари ўртасида матбуот анжумани ташкил этди.

Қуйида журналистлар томонидан берилган саволларига жавоб қайтарган Друловичнинг энг «сара» жумлаларини ҳавола этамиз:

- Турнирни ёмон ўтказмадик. «Ўлим гуруҳи»дан жой олсак-да яхши иштирок этдик. Гуруҳда фақат Жанубий Кореяга мағлуб бўлдик. Корейслар қитъада энг кучли терма жамоа эканликларини якунда исботлашди ҳам. 

- Ярим финалда Саудия Арабистонига қарши ўйинда қандай мағлуб бўлганимизни тушунмай қолдим. Ўйинда гарчи устунлик қилсак-да, рақиблар учрашув охирида, кутилмаган ҳолатда гол уриб, ғалабани илиб кетди. Лекин, бизда ҳалиям имконият бор эди. Австралия билан ўйин ҳам Саудияга қарши учрашув сценарийсига ўхшаб кетди. Бир киши кам бўлиб қолганимиз мағлубиятимизнинг сабабларидан бири бўлди. Афсуски, энг катта орзумиздан қуруқ қолдик.

- Бундай йирик мусобақаларда мураббийлар ўзи учун 11талик асосий таркибни аниқлаб олади ва охиригача айнан шуларга таянади. Асосий таркибдаги 11 ўйинчи – бу менинг танловим бўлди, мен шуни хоҳладим.

- Турниргача жамоамиз жами 30та учрашув ўтказди ва уларнинг 27 тасида гол урди. Афсуски, Таиланддаги сўнгги иккита ўйинда гол уриш насиб этмади. Ваҳоланки, Саудияга қарши ҳам, Австралияга қарши ҳам ёмон ўйин ўтказмадик. Ҳужумкор ўйнадик ва кўплаб хавфли вазиятлар яратдик. Балки, охирги икки учрашувимизнинг аҳамияти, муҳимлиги ва босим таъсир қилдими... 

- Ўзбекистонда иқтидорли ёш футболчилар кўп. Буни ушбу мамлакатда ишлаган давримда билиб олдим. Асосийси бу ёшлар ишлашдан тўхтамаслиги ва бор кучини ишга солиши керак.

- Биринчи галда Ўзбекистон халқига ва мухлисларига раҳмат айтмоқчиман. Гарчи, охирги иккита учрашувда мағлуб бўлган эрсак-да, мухлислар ҳам, журналистлар ҳам, умуман шу ерда турган барча терма жамоага мухлислик қилди.

- Ўзбекистон футбол ассоциацияси билан тузган шартномам эртага – 31 январь куни якунига етади. Биз ҳамкорликни давом эттирмайдиган бўлдик.

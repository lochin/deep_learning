Ольга Забелинскаянинг жаҳон чемпионатидаги иштироки 28 февралга белгиланди

26 февралдан 1 мартга қадар Германиянинг Берлин шаҳрида ўтказиладиган велоспортнинг трек йўналишидаги жаҳон чемпионатида Ватанимиз спорт шарафини Ольга Забелинская ҳимоя қилади.

Ҳамюртимиз ушбу дунё биринчилигида икки йўналишда (омниум ва очколар бўйича гуруҳ пойгаси) иштирок этади. Ушбу жаҳон чемпионати трек йўналишида Токио Олимпиадасига йўлланма берувчи якуний старт эканлигини инобатга олсак, унга бўлган эътибор яна бир карра ортиши табиий. Забелинская мусобақада дастлаб Олимпиада дастурига киритилган омниум йўналишида стартга чиқади. Ушбу дастур 28 февраль санасига белгиланган.

Забелинская айни пайтда жаҳон рейтингининг 24-поғонада турибди. Унинг жаҳон чемпионатида кучли бешликка кириши Токио-2020 Олимпиадасининг трек йўналишида ҳам лицензия қўлга киритишини кафолатлайди. Қолган поғоналар эса бошқа рақобатчиларнинг натижасига боғлиқ бўлади.

Шунингдек, спортчимиз 1 март куни очколар бўйича гуруҳ пойгаси йўналишида ҳам қатнашади. Ушбу дастур Олимпиада йўналишига киритилмагани боис пойгачилар унда фақат жаҳон чемпионати медаллари учун кураш олиб боришади.

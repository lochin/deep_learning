Спорт мажмуасининг гимнастика зали нега ёнди?

Сурхондарё вилояти ички ишлар бошқармаси патруль пост хизмати батальони ходимлари кичик сержант Р.Худойқулов ва сафдор С.Нурматовлар соат тахминан эрталабки 04:00 лар чамасида Боғишамол маҳалласи ҳудудида “УАЗ” русумли автомашинада хизмат олиб бораётганида “Сурхон“ спорт мажмуаси қоровулининг ҳушёрлигини текшириш учун ўйингоҳга кириш дарвозаси олдига келиб тўхтайди.

Шу пайт мажмуанинг гимнастика залидан тутун чиқиб, зал ичида олов ёнаётганини кўриб қолади. Ҳолат юзасидан зудлик билан вилоят ички ишлар бошқармаси патруль пост хизмати батальони ҳамда вилоят Фавқулодда вазиятлар бошқармасининг навбатчилик қисмига хабар беради.

Ёнғин хавфсизлиги хизмати ходимлари етиб келгунча ёнғинни ўчириш чораларини кўриш учун ўйингоҳ дарвозасининг қулфини бузиб, зудлик билан ичкари киради ва ўйингоҳ қоровули хонасида донг қотиб, ухлаб ётганига кўзи тушади. Уйқучи қоровулни уйғотиб, гимнастика залининг кириш эшикларини очиради. Ёнғин хавфсизлиги ходимлари келгунча тилсиз ёвни бартараф этишга киришади. Ёнғин хавфсизлиги ходимлари билан елкама-елка туриб, оловни тезкорлик билан ўчиришга яқиндан кўмаклашади.

Ёнғин гимнастика зали ичидаги электр тизимида носозлик оқибатида юзага келган қисқа туташувдан келиб чиққан, дея тахмин қилинмоқда. Вилоят ички ишлар бошқармаси ахборот хизматидан маълум қилишича, содир бўлган ёнғин натижасида ҳалок бўлган ва тан жароҳати олганлар йўқ.

Айни пайтда вилояти фавқулодда вазиятлар бошқармаси томонидан моддий зарар миқдори ва ёнғиннинг келиб чиқиш сабаблари аниқланмоқда.

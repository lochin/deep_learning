Спорт билан шуғулланиш учун кенг имкониятлар яратилади

Ўзбекистон Республикаси Жисмоний тарбия ва спорт вазирлигида “Спортни ривожлантириш соҳасидаги ислоҳотлар самарадорлиги ҳамда 2020 йилдаги истиқболли вазифалар“ мавзусида брифинг ўтказилди.

Брифингда спортни оммалаштириш мақсадида 2019 йилда амалга оширилган ишлар, жорий мавсумдаги режалар, спорт объектларини қуриш, капитал таъмирлаш, жиҳозлаш, қишки спорт турларини ривожлантириш бўйича амалга оширилаётган ишлар ҳақида маълумотлар берилди.

Мамлакатимизда аҳоли ўртасида спортни оммалаштириш, жаҳон ареналарида спортчиларимизнинг муносиб иштирок этиб, юқори марраларни забт этиши учун шу кунга қадар Президентимизнинг жисмоний тарбия ва спортни ривожлантиришга оид ўндан ортиқ фармон ва қарори, улар асосида Вазирлар Маҳкамасининг 29 та қарори қабул қилинди.

Мазкур ҳужжатлар асосида мураббийларнинг иш ҳақи 1,35 бараварга ошди. Ўрта махсус маълумотли тренерлар сони 54 фоиздан 47,4 фоизга камайиб, олий маълумотли мураббийлар билан таъминлаш даражаси 55,8 фоизга етказилди, 68 спорт иншоотида қурилиш-таъмирлаш ишлари амалга оширилиб, фойдаланишга топширилди. Давлатимиз раҳбари илгари сурган 5 та муҳим ташаббус доирасида жисмоний тарбия ва спорт билан шуғулланувчилар сони 1 миллион 624 мингдан ортди.

2019 йилда Жисмоний тарбия ва спорт вазирлиги томонидан аҳолининг спорт турларига бўлган қизиқишларини аниқлаш мақсадида сўровномалар ўтказилди. Натижада 7 дан 30 ёшгача бўлган 4,2 миллиондан ортиқ ўғил-қиз спорт тўгаракларида шуғулланиш истагини билдирди.

Республикамиздаги 11 мингдан ортиқ спорт иншооти тўлиқ хатловдан ўтказилиб, уларда 2,7 миллиондан зиёд ёшни қамраб олиш имконияти яратилди ҳамда ушбу спорт иншоотларида шуғулланувчи ёшларимиз тақсимлаб чиқилди.

Спортнинг оммавийлигини янада ошириш мақсадида бугунги кунга қадар аҳолининг барча қатламлари, шу жумладан, уюшмаган ёшлар, оилалар ўртасида жами 53 мингдан ортиқ оммавий спорт мусобақаси ўтказилди. Мазкур мусобақаларда 4 миллион 200 мингдан зиёд фуқаро иштирок этди. 
Катта ёшдаги аҳоли қатламини ҳам жисмоний тарбия ва оммавий спортга кенг жалб этиш борасида асосан умумтаълим мактабларининг спорт иншоотлари базасидан фойдаланган ҳолда йўлга қўйиш чоралари кўрилмоқда.

Бунда мактабларнинг спорт иншоотларидан соат 16:00 дан 21:00 гача, дам олиш кунлари эса эрталабдан кечгача 352 мингдан ортиқ аҳоли, шу жумладан, банд бўлмаган ёшларнинг спорт билан шуғулланиши учун имконият яратилди.

2020 йилда жисмоний тарбия ва спорт билан мунтазам шуғулланадиган аҳоли сонини янада кўпайтириш мақсад қилинган. Ўқувчи-ёшларнинг спорт билан мунтазам шуғулланиши учун зарур шароит яратиш мақсадида 9 та шаҳар, 26 та чекка туман, қишлоқларда янгидан 36 болалар-ўсмирлар спорт мактаби ташкил этилиб, 540 тренерлар иш билан таъминланади, бир кунда 30 минг 384 ўқувчи-ёш спорт билан мунтазам равишда шуғулланишга жалб қилинади.

Йил давомида аҳолининг барча қатламлари ўртасида “Жисмоний тайёргарлик даражаси” жисмоний тайёргарлик синовларини ўтказишни жорий этиш орқали 18,1 миллион аҳолининг жисмоний тайёргарлиги ва саломатлиги даражаси оширилади.

Аҳоли ўртасида “Ёшлар ҳафталиги”, “Хотин-қизлар ҳафталиги”, “Маҳалла ва нуронийлар ҳафталиги”, “Таълим муассасалари ҳафталиги” доирасида тадбирлар ташкил этилади.

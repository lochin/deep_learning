Унинг фильмлари ҳаммага завқ улашади. Бугун Леонид Гайдай туғилган кун

1923 йил 30 январь Леонид Иович Гайдай таваллуд топган кун. У илк таълимни Иркутск вилоят драма театрида олди. Шундан cўнг ВГИК да Г.В. Александров устахонасида ўқиди. Ўзининг биринчи “Олис йўл” фильмини у 1956 йилда суратга олди. Бу фильм В. Короленконинг сибирь ҳақидаги туркум ҳикоялари асосида тасмага туширилган эди. 

Унинг иккинчи фильми кинокомедия эди. Бу жанрда Гайдай ўз ижодининг чўққисига эришди. Унинг ҳар бир комедияси — ҳақиқий шоҳ асар, юморнинг ёрқин намунаси ва бир вақтнинг ўзида ижтимоий муаммоларни ўзига хос талқин этилиши билан ажралиб туради. Режиссёрнинг севимли даври 1920 йиллар бўлиб, у бу даврни “12 стул”, “Бўлиши мумкин эмас!” фильмларида акс эттирди. Гайдайнинг севимли қаҳрамонлари машҳур учлик актёрлар Юрий Никулин, Георгий Вицин ва Евгений Моргуновлар томонидан ижро этилган Валакисаланг, Қўрқоқ ва Туллак образлари ҳисобланади. Улар 1961 йилда илк бор суратга олинган “Кўппак Барбос ва ғалати кросс” деб номланган қисқа метражли фильм орқали ва шундан сўнг “Самогончилар” (1962) ва “Ы” оперaцияси ва Шурикнинг бошқа саргузаштлари” (1965) , “Кавказ асираси” (1966) фильмлари орқали мухлисларга яхши таниш. Режиссёрнинг сўнгги икки фильми, шунингдек, “Бриллиант қўл” (1968) ва “Иван Васильевич касбини ўзгартиради” киномухлислар томонидаy энг кўп томоша қилинган фильмлар сирасига киради.

Гайдай комедия жанрининг таниқли арбоби сифатида тан олинган. Гайдайнинг рафиқаси Нина Гребешкова унинг энг яқин ёрдамчиси ва муваффақиятга эришувида илҳомлантирувчиси эди. Кейинги йилларда у “Ҳаёт учун хавфли!” (1985), “Хусусий детектив ёки “Кооперация” операцияси” (1989) ва “Дерибасовада об-ҳаво яхши ёки Брайтон-Бичда яна ёмғир” (1992) комедияли фильмларини суратга олди. 

Леонид Гайдай 1993 йилнинг 19 ноябрида оғир касалликдан вафот этди.
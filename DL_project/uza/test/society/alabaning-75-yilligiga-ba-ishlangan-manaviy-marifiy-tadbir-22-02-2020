Ғалабанинг 75 йиллигига бағишланган маънавий-маърифий тадбир

Ўзбекистон Республикаси Вазирлар Маҳкамаси ҳузуридаги Миллатлараро муносабатлар ва хорижий мамлакатлар билан дўстлик алоқалари қўмитасида Иккинчи жаҳон урушида қозонилган ғалабанинг 75 йиллигига бағишлаб маънавий-маърифий тадбир бўлиб ўтди.

Фашистлар устидан қозонилган ғалабанинг бош омили аввало халқлар дўстлиги, бирдамлиги бўлгани, ота-боболаримиз разил фашистларга қарши юрт тинчлиги, эрки ва озодлиги учун курашгани таъкидланди. 

Президентимизнинг парламентга Мурожаатномасида Иккинчи жаҳон урушида қозонилган Ғалабанинг 75 йиллигини халқаро миқёсда кенг нишонлаш, Уруш йилларида халқимиз кўрсатган ҳақиқий жасорат ва матонатни – кино, театр санъати, бадиий-публицистик асарлар, илмий тадқиқотлар орқали кўрсатиш, аҳоли, айниқса, ёшларимизга таъсирчан тарзда етказиш бўйича бўйича аниқ вазифалар белгилаб берилди.

Ўтган урушли кунларни абадий ёд этиш, халқимизнинг фидойи ва инсонпарварлик хусусиятларини тўлиқ англаш ва ота-боболаримиз хотирасини абадийлаштириш мақсадида пойтахтимизнинг Олмазор туманида Ғалаба боғи бунёд этилмоқда. Тадбир давомида ушбу боғнинг аҳамияти хусусида фикр билдирилди. 

Ўша оловли йилларда Ўзбекистонда етти ёшдан етмиш ёшгача бутун халқимиз “Ҳамма нарса – фронт учун, ҳамма нарса – ғалаба учун!” деб яшади, ором ва ҳаловатдан воз кечиб, тинимсиз оғир меҳнат қилди. Республикамиз фронтнинг мустаҳкам таъминот базасига айланди.

Юртимиздан жанг майдонларига 2 мингдан зиёд самолёт, кўплаб қурол-яроғлар, ҳарбий-санитария поездлари, юзлаб дала ошхоналари, палаткалар, улкан миқдорда озиқ-овқат, кийим-кечак ва бошқа маҳсулотлар етказиб берилди.

Ўзбекистон аҳли уруш ҳудудларидан кўчириб келтирилган 1 миллионга яқин инсонга бошпана бериб, ўз нонини улар билан баҳам кўрди. Айниқса, ота-онаси, оиласидан жудо бўлган 200 минг нафар бегуноҳ болаларни бағрига босиб, меҳр-мурувват кўрсатди.

Ғалаба боғи Иккинчи жаҳон уруши майдонларида ҳамда машаққатли меҳнат фронтида мардлик ва жасорат кўрсатган барча юртдошларимизга юксак ҳурмат ва эҳтиром кўрсатиш, уларнинг номларини абадийлаштириш, ўзбек халқининг буюк ғалабага қўшган улкан ҳиссасини кенг миқёсда ёритиш ҳамда ёш авлодни ватанпарварлик руҳида тарбиялаш, уруш асоратларини ҳеч қачон унутмасликка чорлаш борасидаги ишлар самарадорлигини ошириш мақсадида ташкил этилади.
Ғалаба боғи аҳолининг табиий муҳит шароитида дам олиб, маданий-ҳордиқ чиқариши, тарих билан ҳамнафас бўлган ҳолда ўтганлар хотирасини ёд этиб, уларга ҳурмат бажо келтириш, шунингдек, ўзбек халқининг ғалабага қўшган улкан ҳиссасини очиб беришга қаратилган кўп қиррали маданий-маърифий ва ижодий-ишлаб чиқариш маскани ҳисобланади.

Боғнинг асосий вазифаси ўтганлар хотирасини ёд этиш, ўзбек халқининг ғалабага қўшган улкан ҳиссасини ҳар томонлама кенг тарғиб ва ташвиқ этиш, Иккинчи жаҳон урушининг аянчли асоратларини унутмаслик, доимо огоҳ бўлишга чорлаш, шунинг билан бир қаторда аҳолининг мазмунли дам олиши, кўнгилли ҳордиқ чиқариши учун керакли шарт-шароитлар яратиш, маданий-оммавий тадбирлар, ижодий учрашувлар, адабий кечалар ўтказиш, ёшларни Ватанга содиқлик руҳида тарбиялашдан иборат бўлади.

Ғалаба боғи тарихнинг мураккаб даврида Ўзбекистон халқининг мардлиги ва жасоратини намойиш қилиш, жамиятда, хусусан ёш авлодда халқимизнинг фашизм устидан қозонилган ғалабага қўшган муносиб ҳиссасига нисбатан ҳурмат ва эҳтиром туйғусини уйғотишга хизмат қилади.

Тадбир якунида концерт дастури ташкил этилиб, уруш йиллари қўшиқлари куйланди.

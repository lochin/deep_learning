ЕХҲТ форуми: диққат марказида Ўзбекистондаги коррупцияни бартараф этишга қаратилган ислоҳотлар

Австрия пойтахти Вена шаҳрида Европада хавфсизлик ва ҳамкорлик ташкилотининг “Коррупциянинг олдини олиш ва инновациялардан фойдаланиш, транспарентлик ва рақамлаштиришни кучайтириш асосида унга қарши курашиш орқали ЕХҲТ доирасида хавфсизлик, барқарорлик ва иқтисодий ўсишни таъминлашга кўмаклашиш” мавзусидаги XXVIII Иқтисодий-экологик форумга тайёргарлик доирасидаги биринчи учрашув бўлиб ўтди. 

Тадбирдан кўзланган асосий мақсад ЕХҲТга аъзо давлатлар ўртасида сиёсий мулоқотни рағбатлантириш ва иқтисодий ҳамда экологик муаммоларни ҳал этиш бўйича тавсиялар ишлаб қичишдан иборат. 

Ўзбекистон раислигида ўтган мазкур тайёргарлик учрашувида коррупциянинг олдини олиш ва унга қарши курашиш соҳасида идоралараро ҳамкорликни ривожлантириш, рақамлаштириш асрида коррупцияга қарши янги стратегиялар ишлаб чиқиш, бюджет ва давлат харидлари шаффофлигини таъминлаш, транспарентлик ва инновациялар асосида табиатни муҳофаза қилиш соҳасида лозим даражадаги бошқарувни кучайтириш каби долзарб масалалар муҳокама қилинди. 

Анжуманда ЕХҲТ Бош котиби Томас Гремингер, Доимий кенгаши раиси Игли Ҳасаний, 57 аъзо ҳамда 11 ҳамкорлик бўйича шерик давлатлар, шунингдек бир қатор бошқа халқаро ташкилотлар вакиллари иштирок этди. Ўзбекистон делегацияси таркибини Ташқи ишлар вазирлиги, Бош прокуратура ва Статистика давлат қўмитаси масъуллари ташкил этди. 

ЕХҲТ Иқтисодий-экологик қўмитаси раиси, Ўзбекистоннинг ташкилотдаги доимий вакили, Элчи Шерзод Асадов асосий сессия доирасида мамлакатимизда кейинги йилларда коррупциянинг олдини олиш ва унга қарши курашиш соҳасида амалга оширилган кескин ислоҳотлар ва самарали чора-тадбирлар ҳақида маълумот берди. Жумладан, 2017 йилда қабул қилинган, мазкур соҳада фаолият олиб бориш учун ҳуқуқий асос бўлиб хизмат қилган, коррупцияга қарши чора-тадбирлар механизмини амалга ошириш имконини берган “Коррупцияга қарши кураш тўғрисида”ги қонун тилга олиб ўтилди. Президент Шавкат Мирзиёев Олий Мажлисга Мурожаатномасида янги коррупцияга қарши курашувчи орган тузиш зарурати юзага келгани, коррупция оқибатларини бартараф этишдан унинг барвақт олдини олишга ўтиш муҳимлигини алоҳида таъкидлаганига эътибор қаратилди. 

Шунингдек, форум иштирокчилари Ўзбекистоннинг иқтисодиётни рақамлаштириш ва биологик ранг-барангликни асраш соҳасидаги интилишлари, мамлакатимизда ушбу соҳада ноқонуний ҳаракатларга йўл қўймаслик бўйича кўрилаётган чора-тадбирлардан бохабар бўлдилар. Бундан ташқари, ЕХҲТ фаолиятида хавфсизликни иқтисодий-экологик жиҳатдан баҳолашни янада кучайтириш, мамлакатимизнинг коррупцияга қарши курашиш имкониятларини оширишда Ўзбекистон ва ЕХҲТ ўртасидаги изчил, сермаҳсул ҳамкорликни йўлга қўйиш муҳимлигига урғу берилди. 

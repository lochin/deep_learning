Қабул қилинадиган қонунлар халқчил бўлиши керак

Фарғонада вилоятдан сайланган сенаторлар, вилоят кенгаши доимий комиссиялари раислари ҳамда депутатлик гуруҳи раҳбарлари иштирокида ташкил этилган тадбирда Олий Мажлис Сенатининг навбатдаги мажлисида кўриб чиқиладиган масалалар муҳокама қилинди.

Қонунчилик палатаси томонидан Сенатнинг навбатдаги ялпи мажлисида кўриб чиқиш учун бир қатор қонунлар келиб тушди.
Мазкур анжуманда жамоат ташкилотлари вакиллари, олимлар ҳамда амалиётчи мутахассислар томонидан қонун лойиҳалари ҳудуд ва унда яшаётган аҳоли манфаатларига мослиги хусусида фикрларини билдирди.

Давлатимиз раҳбарининг Олий Мажлисга Мурожаатномасида фуқаролик масалаларига оид қонунчиликни такомиллаштириш орқали инсон ҳуқуқларини таъминлашга алоҳида эътибор қаратилди. Шундан келиб чиқиб, парламент қуйи палатаси томонидан “Ўзбекистон Республикасининг фуқаролиги тўғрисида”ги Қонун янги таҳрирда қабул қилинди.

Қонун лойиҳасининг қабул қилиниши натижасида Ўзбекистон Республикасининг фуқаролигига қабул қилиш тартиб-таомиллари эркинлаштирилади. Фуқароликни олиш мақсадида тақдим этилиши лозим бўлган ҳужжатлар сони қисқаради. Фуқароларни консуллик ҳисобига туриш муддати узайтирилади. Умуман, бу билан соҳага доир ҳуқуқни қўллаш амалиётининг аниқ ва бир хилда бўлиши таъминланади.

Ҳисоб-китобларга, шу тариқа 50 мингга яқин юртдошларимизнинг фуқаролик билан боғлиқ узоқ йиллардан буён ечилмасдан келаётган муаммоси ҳал этилиши кўзда тутилган.

Муҳокамалар давомида мазкур қонун юртимиз фуқаролиги масаласида инсон ҳуқуқлари ва эркинликларини таъминлашнинг ҳуқуқий механизмларини янада мустаҳкамлашга хизмат қилиши қайд этилди.

– Ҳудудлардаги муаммо ва аҳолини қийнаётган масалалар қонун йўли билан ўз ечимини топиши керак, — дейди Олий Мажлис Сенати аъзоси Э. Сиддиқова. – Қабул қилинаётган қонунлар, аввало, халқчил бўлса, кўпроқ наф беради. Бугунги тадбирдан асосий мақсад ҳам айни шу саволларга жавоб топишдан иборат.
Анжуман давомида қонунга киритилаётган ўзгаришлар, янги моддалар мазмун-моҳияти, умуман, янги таҳрирдаги қонунларнинг мамлакат ҳаётидаги аҳамияти хусусида сўз юритилди.

Қизғин муҳокамалар давомида Олий Мажлис Сенатининг иккинчи ялпи мажлисида кўриб чиқилиши режалаштирилган “Аҳолини рўйхатга олиш тўғрисида”ги, “Метрология тўғрисида”ги, “Халқаро тижорат арбитражи тўғрисида”ги ҳамда “Бола ҳуқуқларининг қўшимча кафолатлари белгиланиши муносабати билан Ўзбекистон Республикасининг айрим қонун ҳужжатларига ўзгартиш ва қўшимчалар киритиш ҳақида”ги қонунлар юзасидан фикр-мулоҳазалар ва таклифлар билдирилди.
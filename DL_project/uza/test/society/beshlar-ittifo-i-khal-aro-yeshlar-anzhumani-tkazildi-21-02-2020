«Бешлар иттифоқи» халқаро ёшлар анжумани ўтказилди​

Тошкент темир йўл муҳандислари институтида Тадбиркорлар ва ишбилармонлар ҳаракати – Ўзбекистон Либерал-демократик партияси ҳамкорлигида «Бешлар иттифоқи» халқаро ёшлар анжумани ташкил этилди. 

Анжуманда асосий эътибор Президентимизнинг Олий Мажлисга Мурожаатномасида билдирилган ёшларимизни чуқур билим, юксак маънавият ва маданият эгаси этиб тарбиялаш йўналишидаги вазифалардан келиб чиқиб, истеъдодли, юрт шаънини халқаро майдонларда ҳимоя қилишга бел боғлаган ёшларни халқаро ташкилотлар фаолияти ҳамда Ўзбекистон Республикаси қонунчилик жараёнлари билан яқиндан таништириш, уларнинг ҳуқуқий онги, маданиятини юксалтириш масалаларига қаратилди. 

Ёшларда оммавий нутқ ва музокара кўникмаларини кучайтириш, ёшлар фаоллигини ошириш, уларнинг халқаро ҳужжатлар билан ишлаш қобилиятини ривожлантиришда мазкур анжуманнинг аҳамияти юқори. Қолаверса, дунёнинг ҳозирги кундаги долзарб муаммоларига ечим топиш учун ёшларни бир мақсад йўлида бирлаштириб, уларнинг фикр ва таклифларини ўрганиш ва ҳаётга татбиқ этиш асосий вазифалардан ҳисобланади. 

– Президентимиз 2017 йил 17 сентябрда Бирлашган Миллатлар Ташкилоти Бош Ассамблеяси минбарида Ёшлар ҳуқуқлари тўғрисидаги конвенциянинг яратилиши нечоғлик ёшлар ҳаётида муҳим аҳамият касб этишини таъкидлаган эди, – дейди анжуман иштирокчиси Аббосбек Туробиддинов. – Шу жиҳатдан мазкур анжуман мамлакатимиз ёшларини ушбу ташаббусни қўллаб-қувватлашга чақириш, конвенцияни яратишда ёшларнинг таклиф ва фикрларини бир нуқтага жамлаш, қолаверса, мамлакатимизнинг ҳалқаро ташкилотлар билан ҳамкорлигини янада мустаҳкамлашда ёшларнинг ташаббусларини, уларнинг режа ва истакларини инобатга олиш мақсадида ташкил этилди. 

Анжуман доирасида ёшлар ишсизлиги ва миграциясининг олдини олишда таълимнинг тутган ўрни, Европа Иттифоқига аъзо давлатларнинг ёшлари орасида жиноятчлик даражаси ва унинг олдини олиш, Шанхай ҳамкорлик ташкилотига аъзо давлатлар ўртасидаги анъанавий туризм соҳасини ривожлантириш истиқболлари каби мавзуларда муҳокамалар олиб борилди. 
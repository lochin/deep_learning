Энергетика вазирлиги ва “ACWA POWER” компанияси қўшма лойиҳаларни амалга оширмоқда

Энергетика вазири Алишер Султонов ва “ACWA POWER” компанияси бошқаруви раиси Муҳаммад А.Абунаян бошчилигидаги Саудия Арабистони делегацияси билан бўлиб ўтган учрашувда қўшма лойиҳаларни амалга ошириш жараёни ҳамда келгуси ҳамкорлик истиқболларига эътибор қаратилди. 

Шунингдек, учрашувда Миллий компанияларни ривожлантириш бўйича дастур раҳбари Бадр бин Иброҳим ал-Бадр, Саудия Арабистонининг мамлакатимиздаги Фавқулодда ва мухтор элчиси Хишом Мишъал бин Сувайлим ал-Сувайлим ва ушбу компаниянинг масъул вакиллари иштирок этди. 

Матбуот хизмати хабарига кўра, вазирлик “ACWA POWER” компанияси билан биргаликда Сирдарё вилоятида умумий қуввати 1250 МВт.га тенг иккита буғ-газ қурилмасини (БГҚ) барпо этиш бўйича лойиҳани амалга оширмоқда. 2019 йилнинг 20-21 сентябрь кунлари томонлар ўртасида лойиҳани амалга оширишнинг асосий шартлари тўғрисидаги битим имзоланган. 

Ушбу лойиҳа Президентимизнинг мавжуд Сирдарё ИЭС ёнида ҳар бирининг иккита буғ-газ қурилмаси бўлган иккита электр станцияни (жами 4 БГҲ, ҳар бирининг қуввати 650–700 МВт) қуриш тўғрисидаги топшириғига мувофиқ амалга оширилмоқда. 

Лойиҳа доирасида “AСWA Power” компанияси қиймати 1 миллиард долларга тенг тўғридан тўғри инвестициялар ҳисобига (ҳисоб-китобларга кўра) иккита БГҚни лойиҳалаштириш, етказиб бериш ва қурилишини таъминлайди. Бунда инвестор томонидан ФИК 60 фоиздан юқори бўлган БГҚ нинг энг сўнгги моделларидан фойдаланилади, улар йилига 10 миллиард кВт.с.га яқин электр энергияни ишлаб чиқаради. 

Буғ-газ қурилмаларини жойлаштириш учун Энергетика вазирлиги, Сирдарё вилояти ҳокимлиги ва Халқаро молия корпорацияси томонидан Боёвут туманида ва Сирдарё вилоятининг Ширин шаҳрида майдончалар аниқланган. Ҳозирги пайтда вазирликлар ва идоралар томонидан бирга ишлаб чиқилган Инвестициявий битим ва Электр энергияни харид қилиш тўғрисидаги битим лойиҳалари якунланиш босқичида. 

Шу билан бирга, вазирлик “ACWA Power” компанияси билан бирга Навоий вилоятида ДХШ шартлари асосида қуввати 500 МВт.га тенг шамол электр станциясини қуриш бўйича битимни имзолашга доир тадбирлар чорасини кўрмоқда. Лойиҳани 2022 йилда ишга тушириш кўзда тутилган. 

Учрашувда томонлар ўртасидаги қўшма лойиҳалар босқичларини белгиланган ишлар жадвалига мувофиқ амалга ошириш тўғрисида келишувга эришилди. Шунингдек, улар кадрлар тайёрлаш бўйича ўзаро англашув тўғрисидаги меморандумни имзолаш ҳақида ҳам келишиб олди. 
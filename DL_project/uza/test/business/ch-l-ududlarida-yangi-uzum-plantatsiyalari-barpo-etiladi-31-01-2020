Чўл ҳудудларида янги узум плантациялари барпо этилади

Бухоро вилоятининг Шофиркон туманида янги узум плантациялари барпо этилмоқда. Ҳудуд шароитига мослашган узумзорлар янги иш ўринларнинг яратилишига, экологик муҳитнинг яхшиланишига, аграр тармоққа инновацияларни тарғиб этиш имконини бермоқда. 

“Шоҳруд” АЖнинг 2020 йилдаги асосий мақсадларидан бири бир замонлар катта талабга эга бўлган ”Жилвон” узумларини ва виноларини довруғини яна ўзига қайтаришдир. Мақсад маҳаллий маҳсулотлар билан нафақат ички бозорни тўлдириш, балки шу ҳудудда ишлаб чиқарилган маҳсулотларнинг тизимли, узлуксиз экспортини йўлга қўйишдан ҳам иборат.
— “Шоҳруд” АЖ ишлаб чиқаришнинг модернизация ва реконструкциясига алоҳида эътибор қаратиб келмоқда, – дейди “ШОҲРУД ” АЖ директори Нодир Ҳамдамов. –​ Ҳозирги кунда корхонанинг коньяк цехини реконструкция ва модернизация қилиш орқали умумий қиймати 1,0 млн. АҚШ долларига тенг бўлган янги лойиҳа амалга оширилмоқда. Унга кўра, замонавий технологиялар ва дуб бочкалар жорий қилинади. Натижада вино коньяк комплекси ташкил этилади. 2020 йилнинг 1 чорагида ишга туширилиши мўлжалланаётган мазкур янги лойиҳа орқали 90 фоиз маҳсулот экспортга чиқарилади.
Кун сайин янгиланиб, экспорт имкониятлари такомиллашиб бораётган ишлаб чиқариш объектида сўнги 3 йил ичида технологик янгиланиш натижасида 25 та қўшимча иш ўринлари яратишга эришилган.

Айни кунда ишлаб чиқариш фаолиятига жалб этилаётган инновацион ечимлар боис, Жилвон чўл ҳудудларида янги узум плантациялари барпо этилиш арафасида.

Асосий мақсад, кластер тизимига ўтиш жараёнида аграр тармоққа инновацияларни кенг татбиқ этиш ва қишлоқ хўжалигини саноатлаштириш орқали янги иш ўринларини яратиш. Бу билан биз экспорт салоҳиятини оширамиз ва корхона иқтисодиётини ривожлантириш эвазига ишчи ходимларнинг турмуш фаровонлигини юксалтиришга ҳам эришамиз.

Ўзбекистонда кейинги пайтларда илғор технологияларга асосланган инфратузилмаларни яратиш, қишлоқ хўжалигида кластер усулини жорий этишга жиддий эътибор қаратилаётганининг асосий сабаби шунда.
“Шоҳруд” АЖ “Жилвон” массивида янги узумзорлар барпо этишга қарор қилдик. Асосий урғу узумнинг техник саноатбоп навларига қаратилади. Бундан ташқари, узумнинг майизбоп навларини кўпайтиришга ҳам катта эътибор берилади.

Виночилик саноатини янгилаш, деганда биринчи навбатда узумни бирламчи қабул қилиш технологик ускуналари ва технологиясини тубдан ўзгартириш тушунилади. Бунда асосан замонавий технологиялар асосида узумни қайта ишлаш ва жаҳон стандартларига мос вино маҳсулотлари ишлаб чиқаришга эътибор қаратиш керак бўлади.
Соҳа мутахассисларидан технолог шаробсозлардан жаҳон тажрибасини ўрганган ҳолда ҳамда ўз тажрибаларини қўллаб, шундай шароб маҳсулотларини яратишлари лозим бўладики, бу янги маҳсулотлар нафақат ички бозорда балки ташқи бозорда ҳам ўз ўрнини топа олсин. ”Жилвон” массивида яратиладиган замонавий узумчилик кластери келгусида катта истиқболларга эга. Энг катта ютуқлардан бири қишлоқ хўжалигига катта саноат корхоналари кириб келиши. 

Бинобарин ушбу кластер лойиҳасининг тўлиқ амалга оширилиши натижасида 155 та янги иш ўринлари яратилади. Натижада шу ҳудуд учун янги мутахассислик касблари пайдо бўлади ва ёшлар шу касб эгалари бўлишларига замин яратилади. Бундан ташқари, шу корхонанинг ўзида ишлаб чиқарилган маҳсулотни тўғридан-тўғри экспорт қилишга эришилади.
Бобур Ватанга интилур...

14 февраль — Заҳириддин Муҳаммад Бобур таваллуд топган кун! ​

Бобур ватанга интилур 
Ватан жондан яралганму, 
Жон ила танга интилур. 
Дунё Бобурга интилур, 
Бобур ватанга интилур. 
Карвонлари кўп дунё, 
Қароқчилар тўп дунё. 
Китоб ортган карвоннинг 
Қўнғироғин ўп дунё. 
Дема “Бобур зору, муҳтож, 
Лаъли — Яманга интилур. 
Дунё Бобурга интилур 
Бобур ватанга интилур. 
Булбулга не жафо ортиқ, 
Чамансизлик, чамансизлик. 
Одамга ўлимдан ортиқ, 
Ватансизлик, ватансизлик. 
Илдизи она тупроқда, 
То тирик анга интилур, 
Дунё Бобурга интилур, 
Бобур ватанга интилур. 
Бошга олтин тож ортиқча, 
Кўзда ёшлар чашма-чашма. 
Қайердасан Амударё, 
Бобур ташна, Бобур ташна. 
Юз оҳ ила оҳ фарёди, 
Тунлар тобонга интилур. 
Дунё Бобурга интилур, 
Бобур ватанга интилур. 
Узуминингдан бир дона еб, 
Қовунингни битта ҳидлаб, 
Бобур ўтди туз оҳ дея, 
Бобур ўтди йиғлаб-йиғлаб. 
Бир жонига неча қасдлар, 
Оғулар анга интилур. 
Дунё Бобурга интилур, 
Бобур ватанга интилур. 
Тахт ортида ажал пойлар, 
Тожни бошга танғир ажал. 
Ҳар лаҳзада жонини кўзлаб, 
Санғир ажал, санғир ажал. 
Дунё Бобурга интилиб, 
Жонин олмиш, жонин олмиш. 
Андижонда бешик қучиб, 
Ватан қолмиш, ватан қолмиш. 
Саройлар саодат йўқ, 
Ки ғофил анга интилур. 
Дунё Бобурга интилур, 
Бобур ватанга интилур. 
Ўзга юртнинг олтин тоғи, 
Ватан бўлмас, ватан бўлмас. 
Шоҳ шоири бўлманг ҳамки, 
Сенинг бўлмас, сен тан бўлмас. 
Ватан-иймон, ватан-виждон, 
Номусу-шаънга интилур. 
Бу дунёдан ўтса ҳамки, 
Бобур ватанга интилур. 
Дунё Бобурга интилур, 
Бобур ватанга интилур. 

Зулфия Мўминова

АЁЛЛАР ФУТБОЛИ: Қизларимиз халқаро турнирда иккинчи ўринни эгаллашди

Тожикистон пойтахти Душанбе шаҳрида бўлиб ўтган 19 ёшгача бўлган қизлар ўртасидаги футзал бўйича Марказий Осиё футбол ассоциацияси (CAFA) чемпионатида қизларимиз кумуш медални қўлга киритишди.

Аввал хабар берганимиздек, Рустам Орипов Ва Фарруҳ Зокиров устозлигидаги футзалчи қизларимиз Туркманистон (4:1), Қирғизистон (7:4), Афғонистон (3:0) термаларини мағлуб этишиб, пешқадамлар сафида боришаётганди. Бироқ кеча бўлиб ўтган эронликларга қарши ҳал қилувчи ўйинда термамиз аъзолари кутилмаганда рақибларига йирик (1:7) ҳисобида имкониятни бой бериб қўйишди. 

Бугун бўлиб ўтган турнирнинг сўнгги кунги учрашувида эса футзалчиларимиз майдон эгаларига ҳеч қандай имкон қолдиришмади ва йирик ҳисобда (7:2) ғалаба қозонишди. 

Шу тариқа, Марказий Осиё футбол ассоциацияси томонидан аёллар футзали бўйича илк бор ташкил этилган мусобақада терма жамоамиз фахрли иккинчи ўринни банд этиб, кумуш медаль билан тақдирланди. Биринчи ўрин ва олтин медаль эса мусобақа давомида юз фоиз натижа қайд этилган Эрон термаси вакилларига насиб этди. Туркманистонлик футзалчи қизлар учинчи ўрин ва бронза медали билан кифояланишди.